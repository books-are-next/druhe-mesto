<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="7 Slavnost">
    <meta name="apple-mobile-web-app-capable" content="yes">
    <title>7 Slavnost</title>
    <link rel="stylesheet" href="./style/style.min.css" media="screen" integrity="sha256-bkYAKKbty6Urm53n6a6CsGXteoeLa0H0lTaDh1TpOAQ=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./druhe_mesto_010.html">
    <link rel="next" href="./druhe_mesto_012.html">
    <meta name="nb-order" content="7">
    <link rel="self" href="druhe_mesto_011.html">
    <meta name="nb-identifier" content="ajvaz-druhe-mesto-0d36434">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="2164" data-nb-chars="13311">
    <nav role="doc-toc">
      <ul class="plain section">
        <li><a href="druhe_mesto_005.html">1 Kniha ve fialové vazbě</a></li>
        <li><a href="druhe_mesto_006.html">2 V&nbsp;univerzitní knihovně</a></li>
        <li><a href="druhe_mesto_007.html">3 Petřín</a></li>
        <li><a href="druhe_mesto_008.html">4 Malostranská kavárna</a></li>
        <li><a href="druhe_mesto_009.html">5 Zahrady</a></li>
        <li><a href="druhe_mesto_010.html">6 Noční přednáška</a></li>
        <li><a href="druhe_mesto_011.html">7 Slavnost</a></li>
        <li><a href="druhe_mesto_012.html">8 Bistro na Pohořelci</a></li>
        <li><a href="druhe_mesto_013.html">9 Na věži</a></li>
        <li><a href="druhe_mesto_014.html">10 Chlad skel</a></li>
        <li><a href="druhe_mesto_015.html">11 Obchod v&nbsp;Maiselově ulici</a></li>
        <li><a href="druhe_mesto_016.html">12 Let</a></li>
        <li><a href="druhe_mesto_017.html">13 Karlův most</a></li>
        <li><a href="druhe_mesto_018.html">14 Vinárna U&nbsp;Hada</a></li>
        <li><a href="druhe_mesto_019.html">15 Prostěradla</a></li>
        <li><a href="druhe_mesto_020.html">16 Rejnok</a></li>
        <li><a href="druhe_mesto_021.html">17 Ve zdymadle</a></li>
        <li><a href="druhe_mesto_022.html">18 Nádraží</a></li>
        <li><a href="druhe_mesto_023.html">19 Schody</a></li>
        <li><a href="druhe_mesto_024.html">20 Džungle</a></li>
        <li><a href="druhe_mesto_025.html">21 Skalní chrám</a></li>
        <li><a href="druhe_mesto_026.html">22 Odchod</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./druhe_mesto_010.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="10"><span class="idea" data-nb-ref-number="1" id="idea1" data-nb-words="2" data-nb-chars="10">7 Slavnost</span></h1>
        <section>
          <p class="chunk" data-nb-ref-number="2" data-nb-words="383" data-nb-chars="2453"><span class="idea" data-nb-ref-number="2" id="idea2" data-nb-words="383" data-nb-chars="2453">Příští noc jsem chodil po&nbsp;Starém Městě; doufal jsem, že&nbsp;někde narazím na&nbsp;slavnost, kvůli které se&nbsp;hádali historik s&nbsp;knězem na&nbsp;obrazovkách televizorů. Pařížskou třídou jsem došel na&nbsp;Staroměstské náměstí. Nesvítila tu&nbsp;žádná lampa, okna všech domů byla tmavá. Přecházel jsem napříč náměstím, v&nbsp;tichu bylo slyšet jen křupání sněhu pod mými botami. Když jsem se&nbsp;blížil k&nbsp;Týnské škole, uviděl jsem, jak se&nbsp;přede mnou z&nbsp;ústí Celetné ulice pomalu a&nbsp;drkotavě vysouvá cosi velkého a&nbsp;průhledného. Uskočil jsem stranou a&nbsp;schoval se&nbsp;v&nbsp;neproniknutelné tmě podloubí. Když sunoucí se&nbsp;povylezlo trochu víc, poznal jsem, že&nbsp;je&nbsp;to&nbsp;jedno z&nbsp;velkých skleněných sousoší, která zářila v&nbsp;kaplích podzemního chrámu; sousoší zobrazovalo hrdinu objímajícího se&nbsp;s&nbsp;mladou dívkou u&nbsp;štíhlého sloupu, ke&nbsp;kterému byla přivázaná želva, z&nbsp;jejíhož krunýře vyrůstaly dlouhé ostré bodliny, na&nbsp;ostnech bylo nabodnuto tělo muže v&nbsp;drahocenném rouchu, s&nbsp;jeho čela se&nbsp;skutálela koruna posázená drahokamy a&nbsp;ležela na&nbsp;zemi vedle lhostejné želví tlamy. Sousoší stálo na&nbsp;velkých saních; světélkující ryby, zneklidněné otřesy, proplouvaly zmateně z&nbsp;jedné skleněné postavy do&nbsp;druhé. Za&nbsp;chvíli se&nbsp;objevila i&nbsp;skupinka lidí, kteří sáně tlačili: všichni měli na&nbsp;tvářích černé škrabošky se&nbsp;zašpičatělými, nezvykle protaženými a&nbsp;nahoru zahnutými okraji, které trčely daleko do&nbsp;stran a&nbsp;byly zakončené stříbrnými hroty. Kolem pasu měly maškary několikrát omotanou červenou šňůru se&nbsp;střapci na&nbsp;obou koncích, které byly vepředu uvázány do&nbsp;uzlu; za&nbsp;každou šňůrou byl zastrčený samostříl a&nbsp;těžké kladivo. Za&nbsp;první sochou se&nbsp;hned sunula další, ta&nbsp;zobrazovala muže klečícího na&nbsp;jednom koleně a&nbsp;upřeně hledícího do&nbsp;nitra obrovského lesklého krystalu. Třetí sousoší zachycovalo dramatický moment souboje: jeden z&nbsp;bojujících upadl na&nbsp;zem a&nbsp;upustil meč a&nbsp;druhý se&nbsp;rozpřáhl, aby mu&nbsp;zasadil poslední ránu, zabránil mu&nbsp;v&nbsp;tom však jakýsi podivný anděl s&nbsp;psí hlavou, který se&nbsp;střemhlav snesl shůry a&nbsp;ještě za&nbsp;letu se&nbsp;mu&nbsp;zahryzl do&nbsp;paže. Když sáně zatáčely na&nbsp;náměstí, zavadilo skleněné chodidlo anděla o&nbsp;rohový dům a&nbsp;prasklo, z&nbsp;praskliny začal téci pramínek vody, který brzy zmrzl v&nbsp;rampouch. Postupně přijelo na&nbsp;náměstí všech třináct soch-akvárií, maškary je&nbsp;sestavily na&nbsp;sněhu mezi Týnským chrámem a&nbsp;radnicí do&nbsp;kruhu. Světélkující živočichové plovoucí uvnitř soch osvětlovali sníh bledým a&nbsp;neklidným světlem, rybí záře se&nbsp;míhala i&nbsp;na fasádách domů. Nad kruhem skleněných, přeludně zářících soch se&nbsp;tyčila temná radniční věž.</span></p>
          <p class="chunk" data-nb-ref-number="3" data-nb-words="365" data-nb-chars="2319"><span class="idea" data-nb-ref-number="3" id="idea3" data-nb-words="365" data-nb-chars="2319">Skupina maškar začala předvádět uprostřed kruhu soch němou pašijovou hru o&nbsp;utrpení, smrti a&nbsp;vzkříšení jakéhosi mladého a&nbsp;krutého boha. Nerozuměl jsem úplně, co&nbsp;znamenají exaltovaná gesta herců, ale připadalo mi, že&nbsp;hra vypráví o&nbsp;cestě džunglí, o&nbsp;bloudění rušnými přístavy a&nbsp;malátnými nádvořími paláců ve&nbsp;žhavém poledním slunci, o&nbsp;zoufalství ve&nbsp;večerních zahradách. V&nbsp;okamžiku, kdy na&nbsp;horkém mramoru nábřeží, u&nbsp;kterého tiše řinčely řetězy galéry, kusy těla roztrhaného tygrem srostly a&nbsp;dosud zmatená duše, představovaná ženou v&nbsp;liščím kožíšku, se&nbsp;vrátila z&nbsp;podsvětí, propukly všechny maškary v&nbsp;jásot, vrhly se&nbsp;na&nbsp;sochy a&nbsp;začaly je&nbsp;rozbíjet kladivy. Mocnými proudy vystříkla voda, do&nbsp;sněhu dopadly skleněné střepy a&nbsp;s&nbsp;nimi ryby a&nbsp;mořští živočichové. Naplněni děsem sebou mrskali ve&nbsp;sněhu, snažili se&nbsp;uprchnout, ale postavy v&nbsp;černých maskách teď vytáhly samostříly a&nbsp;střílely po&nbsp;zmítajících se&nbsp;tělech kovovými harpunami na&nbsp;tenkých pevných lanech, byly slyšet rozjařené výkřiky lovců, drnčení lan napínajících se&nbsp;do&nbsp;oblouků a&nbsp;zvuky pleskajících se&nbsp;rybích těl. Zděšený tuňák se&nbsp;domrskal na&nbsp;Husův pomník a&nbsp;skryl se&nbsp;mezi kamennými postavami, ale i&nbsp;tam jej dostihl ostrý hrot harpuny. Jakási skvrnitá ryba se&nbsp;blízko mne namáhavě soukala do&nbsp;okapu a&nbsp;chrastila uvnitř ploutvemi. Někteří živočichové se&nbsp;snažili zachránit tím, že&nbsp;se&nbsp;zavrtali do&nbsp;sněhu: ze&nbsp;sněhu vyčnívaly jako snové rostliny chvějící se&nbsp;ocasní ploutve ryb, svíjející se&nbsp;chapadla chobotnic a&nbsp;průsvitná, vlnící se&nbsp;ramena medúz. Na&nbsp;několika místech sníh tajemně zářil: to&nbsp;bylo tam, kde se&nbsp;pomocí ploutví do&nbsp;sněhu zahrabaly světélkující ryby. Účastníci slavnosti na&nbsp;zářící skvrny na&nbsp;sněhu stříleli; po&nbsp;výstřelu světlo pohaslo, na&nbsp;povrch začala zespodu prosakovat tmavá krev. Chobotnice šplhala po&nbsp;fasádě paláce Kinských, zachycovala se&nbsp;chapadly výčnělků rokokových ornamentů, už&nbsp;byla na&nbsp;střeše a&nbsp;soukala se&nbsp;do&nbsp;vikýře, když jejím tělem projela harpuna; zvíře se&nbsp;skutálelo po&nbsp;šikmé střeše a&nbsp;dopadlo na&nbsp;náměstí, ještě dlouho se&nbsp;za&nbsp;ním se&nbsp;střechy sypal sníh. Některým rybám se&nbsp;však nakonec přece jen podařilo utéci, zahlédl jsem i&nbsp;velkého žraloka, jak mizí v&nbsp;Železné ulici; pohyboval se&nbsp;ve&nbsp;sněhu tak, že&nbsp;smršťoval a&nbsp;zase natahoval tělo jako housenka. Za&nbsp;nějaký čas se&nbsp;krvavý rej utišil. Lidé v&nbsp;maskách sesbírali mrtvé ryby do&nbsp;síťovek a&nbsp;odešli s&nbsp;nimi směrem ke&nbsp;Kaprově ulici.</span></p>
          <p class="chunk" data-nb-ref-number="4" data-nb-words="45" data-nb-chars="266"><span class="idea" data-nb-ref-number="4" id="idea4" data-nb-words="45" data-nb-chars="266">Náměstí bylo zase opuštěné a&nbsp;tiché. Vystoupil jsem z&nbsp;podloubí, chodil jsem sám po&nbsp;sněhu prosáklém krví. Zahlédl jsem, že&nbsp;nedaleko ode mne se&nbsp;sníh hýbe: po&nbsp;prázdném náměstí zmateně a&nbsp;v&nbsp;šoku bloudil velký rejnok, pohyboval se&nbsp;vlněním plochého těla a&nbsp;vířil přitom sníh.</span></p>
          <p class="chunk" data-nb-ref-number="5" data-nb-words="149" data-nb-chars="851"><span class="idea" data-nb-ref-number="5" id="idea5" data-nb-words="149" data-nb-chars="851">Šel jsem za&nbsp;účastníky slavnosti; cestu mi&nbsp;ukazovaly krvavé skvrny na&nbsp;sněhu. Setkal jsem se&nbsp;s&nbsp;lovci ryb opět na&nbsp;Mariánském náměstí, už&nbsp;sundali škrabošky a&nbsp;odmotali červené šňůry, po&nbsp;jejich rozjařenosti už&nbsp;nebylo ani stopy. Klidně a&nbsp;ukázněně stáli v&nbsp;dlouhé a&nbsp;klikaté frontě a&nbsp;drželi v&nbsp;rukách síťovky s&nbsp;mrtvými rybami. Nebylo vidět, na&nbsp;co&nbsp;vlastně čekají; přesto jsem se&nbsp;postavil na&nbsp;konec pomalu postupující řady. Ukázalo se, že&nbsp;stojíme ve&nbsp;frontě na&nbsp;lyžařský vlek. O&nbsp;zeď Klementina se&nbsp;opíraly desítky párů lyží: každý, kdo čekal ve&nbsp;frontě, dostal jeden pár; když si&nbsp;lyže připjal, chytil se&nbsp;kotvy, která přijela z&nbsp;úzké Seminářské ulice, opřel se&nbsp;o&nbsp;ni a&nbsp;zmizel v&nbsp;tmavém ústí uličky. Také já&nbsp;jsem si&nbsp;připevnil lyže řemínky, když na&nbsp;mne přišla řada, a&nbsp;opřel jsem se&nbsp;o&nbsp;kotvu. Lano se&nbsp;napjalo a&nbsp;trhlo sebou, lyže se&nbsp;daly do&nbsp;pohybu, rozjely se&nbsp;vyježděnou stopou.</span></p>
          <p class="chunk" data-nb-ref-number="6" data-nb-words="421" data-nb-chars="2668"><span class="idea" data-nb-ref-number="6" id="idea6" data-nb-words="421" data-nb-chars="2668">Na&nbsp;konci krátké a&nbsp;zakřivené Seminářské uličky vlek zahnul postranním vchodem do&nbsp;Klementina, projel jsem zvolna dvěma nádvořími (stopa vedla tak blízko sochy studenta bránícího Prahu proti Švédům, že&nbsp;jsem si&nbsp;o&nbsp;kamenný podstavec odřel hranu lyže), otevřenou brankou jsem se&nbsp;dostal na&nbsp;Křižovnické náměstí, kde mě&nbsp;oslnila světla pozdního taxíku, uslyšel jsem skřípání brzd. Potom mě&nbsp;kotva táhla pod klenbou mostecké věže na&nbsp;Karlův most; po&nbsp;rovné stopě, vyježděné těmi, co&nbsp;jeli přede mnou, jsem se&nbsp;pomalu sunul podél zasněžených soch. Na&nbsp;petřínském svahu prosvítal mezi tmavými stromy sníh, bylo ticho, jen ve&nbsp;chvílích, kdy jsem projížděl kolem lehkých, narychlo smontovaných sloupů konstrukce vleku, se&nbsp;nade mnou ozývalo zacvakání a&nbsp;skoro neslyšně skřípaly houpající se&nbsp;prázdné kotvy, které se&nbsp;vynořovaly ze&nbsp;tmy a&nbsp;vracely se&nbsp;opačným směrem. Vlek mě&nbsp;táhl Mosteckou ulicí a&nbsp;přes pusté Malostranské náměstí se&nbsp;zaparkovanými tmavými automobily, stoupal jsem Nerudovou ulicí podél zavřených bran paláců, potom vlek zabočil do&nbsp;průjezdu, tiše jsem klouzal labyrintem těsných dvorků, kolem popelnic a&nbsp;hromad beden z&nbsp;překližky, kotva mě&nbsp;táhla vzhůru po&nbsp;studených a&nbsp;vlhce páchnoucích schodištích domů, osvětlených osamělou žárovkou. Temnými úvozy jsem projel do&nbsp;předsíní, vykřikl jsem, když proti mně vyvstala postava, ale byl to&nbsp;jen můj odraz ve&nbsp;velkém zrcadle nad botníkem, projížděl jsem kouty ložnic, kde na&nbsp;postelích oddechovali spící. Muž a&nbsp;mladá dívka se&nbsp;milovali na&nbsp;širokém bílém lůžku, dívka uslyšela šramocení, otočila ke&nbsp;mně hlavu a&nbsp;mlčky se&nbsp;mi&nbsp;dívala do&nbsp;očí, než jsem zmizel za&nbsp;skříní. Jel jsem zapíraným meziprostorem mezi byty, poznal jsem, že&nbsp;byty jsou navzájem spojené tajnými stezkami a&nbsp;průsmyky, které vedou za&nbsp;nábytkem, otevřela se&nbsp;složitá spleť silnic, tunelů, kupeckých cest vinoucích se&nbsp;v&nbsp;hloubce domu, v&nbsp;prostoru, který se&nbsp;nám nepodařilo ovládnout a&nbsp;začlenit do&nbsp;našeho světa, a&nbsp;tak jsme raději popřeli jeho existenci&nbsp;– naše tupá arogance vůči těm tichým prostorům se&nbsp;nám zle vymstí, až&nbsp;nás jednou zářící zvířata vyženou z&nbsp;našich bytů a&nbsp;až budeme muset bloudit těmito temnými cestami. Poznal jsem, že&nbsp;byty jsou daleko větší, než se&nbsp;domníváme, že&nbsp;obývaný a&nbsp;známý prostor tvoří jen jejich malou část, že&nbsp;do&nbsp;celku bytu patří vlhké kamenné sály, jejichž zdi jsou pokryté ponurými freskami, rajské dvory zarostlé bujnou vegetací a&nbsp;atria, v&nbsp;jejichž středu vysoko stříká chladná voda fontány. Utajené prostory jsou s&nbsp;obývanou částí bytu spojeny zamaskovanými průchody v&nbsp;koutech a&nbsp;za skříněmi, ale obvykle do&nbsp;nich po&nbsp;celý život nevkročíme&nbsp;– a&nbsp;přece cítíme, že&nbsp;rozhodnutí, v&nbsp;nichž se&nbsp;proměňuje a&nbsp;obnovuje náš život, uzrávají v&nbsp;dechu, který vane z&nbsp;těchto zapřených míst.</span></p>
          <p class="chunk" data-nb-ref-number="7" data-nb-words="145" data-nb-chars="881"><span class="idea" data-nb-ref-number="7" id="idea7" data-nb-words="145" data-nb-chars="881">Otevřenými vraty domu jsem vyjel z&nbsp;bludiště bytů a&nbsp;chodeb na&nbsp;dolním konci pohořeleckého náměstí. Uviděl jsem tu&nbsp;znovu účastníky slavnosti. Už&nbsp;si&nbsp;odepjali lyže, postávali v&nbsp;hloučcích a&nbsp;drželi v&nbsp;rukou papírové kelímky, ze&nbsp;kterých stoupala pára. Lano vleku vedlo do&nbsp;dveří kaple, která stála na&nbsp;horním konci náměstí; vedle kaple se&nbsp;nadouvaly ve&nbsp;větru bílé plátěné stěny velkého stanu. Otevřenými dveřmi mě&nbsp;kotva dotáhla do&nbsp;kaple. Byla tmavá a&nbsp;připomínala spíš než sakrální stavbu nákladní vagon; na&nbsp;jejím konci se&nbsp;v&nbsp;přítmí rýsoval oltář, před ním se&nbsp;s&nbsp;tichým pravidelným skřípotem otáčela točna vleku. Oltář se&nbsp;bledě leskl; když jsem přijel blíž, uviděl jsem, že&nbsp;je&nbsp;zasypaný rybími těly, ryb bylo tolik, že&nbsp;přepadávaly na&nbsp;zem, chvílemi se&nbsp;některé tělo ještě zazmítalo na&nbsp;podlaze, aby vzápětí nato zase znehybnělo. Když jsem se&nbsp;přiblížil k&nbsp;točně, odhodil jsem kotvu a&nbsp;vyjel ven z&nbsp;kaple.</span></p>
          <p class="chunk" data-nb-ref-number="8" data-nb-words="58" data-nb-chars="358"><span class="idea" data-nb-ref-number="8" id="idea8" data-nb-words="58" data-nb-chars="358">Hned mi&nbsp;někdo zezadu poklepal na&nbsp;rameno. Otočil jsem se&nbsp;a&nbsp;uviděl za&nbsp;sebou vousatého muže v&nbsp;dlouhém šedivém kabátě, poznal jsem, že&nbsp;je&nbsp;to&nbsp;jeden z&nbsp;dvojice, která odnesla mého známého z&nbsp;Malostranské kavárny na&nbsp;nosítkách do&nbsp;mramorové tramvaje. Dělal tu&nbsp;asi pořadatele, protože měl na&nbsp;rukávu přišpendlenou pásku, na&nbsp;které byla namalovaná piraňa s&nbsp;vyceněnými zuby.</span></p>
          <p class="chunk" data-nb-ref-number="9" data-nb-words="40" data-nb-chars="207"><span class="idea" data-nb-ref-number="9" id="idea9" data-nb-words="40" data-nb-chars="207">„Jak to, že&nbsp;jste přijel bez ryby?“ zeptal se&nbsp;ponuře. Proč po&nbsp;mně pořád chtějí, abych s&nbsp;sebou nosil nějaká zvířata? „Bohužel na&nbsp;mne v&nbsp;jedné předsíni skočil pes, vyrval mi&nbsp;rybu z&nbsp;ruky a&nbsp;utekl s&nbsp;ní,“ řekl jsem.</span></p>
          <p class="chunk" data-nb-ref-number="10" data-nb-words="36" data-nb-chars="206"><span class="idea" data-nb-ref-number="10" id="idea10" data-nb-words="36" data-nb-chars="206">„Budete muset jít na&nbsp;chvilku se&nbsp;mnou,“ řekl muž ledovým hlasem. Uchopil mě&nbsp;pevně pod paží a&nbsp;táhl mě&nbsp;mezi hloučky lidí k&nbsp;bílému stanu; sunul jsem se&nbsp;vedle něho nemotorně do&nbsp;svahu na&nbsp;podklouzávajících lyžích.</span></p>
          <p class="chunk" data-nb-ref-number="11" data-nb-words="142" data-nb-chars="838"><span class="idea" data-nb-ref-number="11" id="idea11" data-nb-words="142" data-nb-chars="838">Uprostřed stanu svítila lampa a&nbsp;promítala na&nbsp;přední plátěnou stěnu stínové profily dvou postav. Jedna seděla klidně za&nbsp;stolem a&nbsp;něco psala, druhá, na&nbsp;které byla nápadná špičatá bradka, stála před stolem a&nbsp;všelijak se&nbsp;ukláněla, kroutila a&nbsp;kývala. Přes tenké plátno byl slyšet jejich rozhovor. Kroutící se&nbsp;a&nbsp;uklánějící úpěl: „Musíte mi&nbsp;odpustit, Eminence, mé&nbsp;chování bylo strašné, nezodpovědné, neomluvitelné, odmlouval jsem vám, nehorázně jsem tvrdil, že&nbsp;jsem vám zachránil život; samozřejmě že&nbsp;vím, za&nbsp;co&nbsp;jsem vám vděčen&nbsp;– když jsem se&nbsp;s&nbsp;vámi seznámil, byl jsem jen prostý mořský živočich a&nbsp;o&nbsp;životě na&nbsp;souši jsem nevěděl nic, přemýšlel jsem víc žábrami než hlavou, stýkal jsem se&nbsp;s&nbsp;utopenci a&nbsp;podobnou verbeží a&nbsp;nebyl jsem o&nbsp;nic lepší než oni, kde bych dneska byl, nebýt vás, to&nbsp;vy&nbsp;jste mě&nbsp;vytáhl z&nbsp;mravního bahna a&nbsp;vymotal mě&nbsp;z&nbsp;chaluh…“</span></p>
          <p class="chunk" data-nb-ref-number="12" data-nb-words="88" data-nb-chars="554"><span class="idea" data-nb-ref-number="12" id="idea12" data-nb-words="88" data-nb-chars="554">„Dobrá, dobrá, promluvíme si&nbsp;o&nbsp;tom později,“ rozmrzele ho&nbsp;odbýval sedící stín. Zlý pořadatel mě&nbsp;pořád jednou rukou pevně držel, druhou rozepnul knoflíky na&nbsp;lemu dvou okrajů rozstřiženého plátna (byly to&nbsp;knoflíky potažené bílými nitěmi, jaké se&nbsp;přišívají na&nbsp;povlaky peřin a&nbsp;polštářů) a&nbsp;vtáhl mě&nbsp;do&nbsp;stanu. Uviděl jsem, že&nbsp;postava, která se&nbsp;svíjela před stolem, je&nbsp;noční přednášející z&nbsp;filosofické fakulty a&nbsp;sedící postava muž, který kázal v&nbsp;podzemním chrámu o&nbsp;návratu nestvůr a&nbsp;který přednášejícímu nadával v&nbsp;televizi zářící na&nbsp;sněhu v&nbsp;tmavé Kaprově ulici.</span></p>
          <p class="chunk" data-nb-ref-number="13" data-nb-words="72" data-nb-chars="432"><span class="idea" data-nb-ref-number="13" id="idea13" data-nb-words="72" data-nb-chars="432">„Co je?“ zeptal se&nbsp;sedící otráveně, když nás uviděl ve&nbsp;vchodu do&nbsp;stanu. „Zase někdo používal zakázané slovesné časy? Dejte mi&nbsp;s&nbsp;tím pokoj, víte dobře, že&nbsp;se&nbsp;stejně mají brzy všechny zbývající časy povolit, nebo alespoň čas bílých oblud a&nbsp;čas džungle. Vždyť ten zákaz byl naprostý nesmysl; dávno už&nbsp;je&nbsp;každému jasné, že&nbsp;všechny slovesné koncovky jsou úplně neškodné a&nbsp;se zlou hudbou, která ničí lesklé stroje, nemají nic společného.“</span></p>
          <p class="chunk" data-nb-ref-number="14" data-nb-words="25" data-nb-chars="143"><span class="idea" data-nb-ref-number="14" id="idea14" data-nb-words="25" data-nb-chars="143">Zdálo se, že&nbsp;se&nbsp;můj průvodce najednou stydí říci, proč mě&nbsp;přivedl. „On… neměl rybu,“ vypravil ze&nbsp;sebe nakonec tiše se&nbsp;sklopenýma očima a&nbsp;zrudl.</span></p>
          <p class="chunk" data-nb-ref-number="15" data-nb-words="69" data-nb-chars="393"><span class="idea" data-nb-ref-number="15" id="idea15" data-nb-words="69" data-nb-chars="393">Historik se&nbsp;zapotácel a&nbsp;musel se&nbsp;opřít o&nbsp;hranu stolu. Zřejmě mě&nbsp;poznal, protože si&nbsp;pro sebe zdrceně šeptal: „Žádná lasička, žádná ryba, nic. Nic, vůbec nic.“ Jeho šepot se&nbsp;změnil v&nbsp;tiché vzlyky, do&nbsp;jeho tváře, zkřivené bolestí, jako by&nbsp;se&nbsp;vracely rysy mořského zvířete, kterým býval, oči se&nbsp;vyboulily a&nbsp;víčka strnula, ústa se&nbsp;zakulatila, za&nbsp;chvíli jsem měl dojem, že&nbsp;se&nbsp;na&nbsp;mne dívá velká ryba.</span></p>
          <p class="chunk" data-nb-ref-number="16" data-nb-words="124" data-nb-chars="732"><span class="idea" data-nb-ref-number="16" id="idea16" data-nb-words="124" data-nb-chars="732">Zato na&nbsp;sedícího kněze obžaloba nijak zvlášť nezapůsobila. Jenom odložil pero a&nbsp;mlčky se&nbsp;na&nbsp;mne díval, pobaveně a&nbsp;se zlým úsměvem. Začal jsem litovat, že&nbsp;jsem knihu ve&nbsp;fialové vazbě nenechal stát v&nbsp;antikvariátu na&nbsp;polici. Pořadatel upadal do&nbsp;pořád větších rozpaků, chvěl se&nbsp;a&nbsp;pozoroval špičky svých bot. Ucítil jsem, že&nbsp;jeho sevření povolilo; vytrhl jsem se&nbsp;mu&nbsp;a&nbsp;vyjel jsem ze&nbsp;stanu, kličkoval jsem na&nbsp;lyžích mezi hloučky lovců ryb, za&nbsp;chvíli jsem byl u&nbsp;ústí Úvozu a&nbsp;už jsem se&nbsp;v&nbsp;hlubokém předklonu řítil dolů; abych zmátl pronásledovatele, zahnul jsem napravo do&nbsp;temné Strahovské zahrady a&nbsp;sjížděl jsem po&nbsp;zasněženém svahu. Zastavil jsem se&nbsp;mezi stromy a&nbsp;podíval se&nbsp;nahoru, ale nikde se&nbsp;nic nehýbalo, ticho noci nerušil žádný zvuk.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./druhe_mesto_012.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>