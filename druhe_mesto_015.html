<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="11 Obchod v&nbsp;Maiselově ulici">
    <meta name="apple-mobile-web-app-capable" content="yes">
    <title>11 Obchod v&nbsp;Maiselově ulici</title>
    <link rel="stylesheet" href="./style/style.min.css" media="screen" integrity="sha256-kLn3PZddR8vqDB7zKTFlNrX7m+rBBZsi0JDkwtU4c+U=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Michal Ajvaz: Druhé město">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Druhé město">
    <meta property="og:title" content="Druhé město">
    <meta property="og:type" content="book">
    <meta property="og:book:author" content="Michal Ajvaz">
    <meta property="twitter:title" content="Michal Ajvaz: Druhé město">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./druhe_mesto_014.html">
    <link rel="next" href="./druhe_mesto_016.html">
    <meta name="nb-order" content="11">
    <link rel="self" href="druhe_mesto_015.html">
    <meta name="nb-identifier" content="ajvaz-druhe-mesto-06bcf6f">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3010" data-nb-chars="18395">
    <nav role="doc-toc">
      <ul class="plain section">
        <li><a href="druhe_mesto_005.html">1 Kniha ve fialové vazbě</a></li>
        <li><a href="druhe_mesto_006.html">2 V&nbsp;univerzitní knihovně</a></li>
        <li><a href="druhe_mesto_007.html">3 Petřín</a></li>
        <li><a href="druhe_mesto_008.html">4 Malostranská kavárna</a></li>
        <li><a href="druhe_mesto_009.html">5 Zahrady</a></li>
        <li><a href="druhe_mesto_010.html">6 Noční přednáška</a></li>
        <li><a href="druhe_mesto_011.html">7 Slavnost</a></li>
        <li><a href="druhe_mesto_012.html">8 Bistro na Pohořelci</a></li>
        <li><a href="druhe_mesto_013.html">9 Na věži</a></li>
        <li><a href="druhe_mesto_014.html">10 Chlad skel</a></li>
        <li><a href="druhe_mesto_015.html">11 Obchod v&nbsp;Maiselově ulici</a></li>
        <li><a href="druhe_mesto_016.html">12 Let</a></li>
        <li><a href="druhe_mesto_017.html">13 Karlův most</a></li>
        <li><a href="druhe_mesto_018.html">14 Vinárna U&nbsp;Hada</a></li>
        <li><a href="druhe_mesto_019.html">15 Prostěradla</a></li>
        <li><a href="druhe_mesto_020.html">16 Rejnok</a></li>
        <li><a href="druhe_mesto_021.html">17 Ve zdymadle</a></li>
        <li><a href="druhe_mesto_022.html">18 Nádraží</a></li>
        <li><a href="druhe_mesto_023.html">19 Schody</a></li>
        <li><a href="druhe_mesto_024.html">20 Džungle</a></li>
        <li><a href="druhe_mesto_025.html">21 Skalní chrám</a></li>
        <li><a href="druhe_mesto_026.html">22 Odchod</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./druhe_mesto_014.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="5" data-nb-chars="27"><span class="idea" data-nb-ref-number="1" id="idea1" data-nb-words="5" data-nb-chars="27">11 Obchod v&nbsp;Maiselově ulici</span></h1>
        <section>
          <p class="chunk" data-nb-ref-number="2" data-nb-words="129" data-nb-chars="798"><span class="idea" data-nb-ref-number="2" id="idea2" data-nb-words="129" data-nb-chars="798">V&nbsp;novinách, které ležely v&nbsp;mléčném baru, jsem objevil krátké texty, o&nbsp;nichž se&nbsp;podle typografické úpravy dalo soudit, že&nbsp;to&nbsp;jsou reklamy. Vedle jednoho z&nbsp;textů byla fotografie výlohy obchodu. Nad výlohou byl připevněný firemní štít s&nbsp;velkými písmeny druhého města; přesto jsem hned poznal podle zaprášených štukových andělíčků nad vchodem parter jednoho domu v&nbsp;Maiselově ulici. V&nbsp;domě byl skutečně obchod, prodávali v&nbsp;něm&nbsp;– alespoň ve&nbsp;dne&nbsp;– boty a&nbsp;ponožky. Že&nbsp;vidím fotografii obchodu s&nbsp;obuví v&nbsp;novinách druhého města, mě&nbsp;nijak zvlášť nepřekvapilo: už&nbsp;jsem leccos tušil o&nbsp;stylu života našich podivných sousedů, a&nbsp;tak mi&nbsp;připadalo přirozené, že&nbsp;podobně jako se&nbsp;na&nbsp;filosofické fakultě střídají přednášky z&nbsp;denních a&nbsp;nočních věd, naplňují se&nbsp;regály obchodů v&nbsp;různých hodinách zbožím dne a&nbsp;zbožím noci.</span></p>
          <p class="chunk" data-nb-ref-number="3" data-nb-words="161" data-nb-chars="1034"><span class="idea" data-nb-ref-number="3" id="idea3" data-nb-words="161" data-nb-chars="1034">Ještě téže noci jsem se&nbsp;vydal do&nbsp;Maiselovy ulice. V&nbsp;koutě výlohy obchodu se&nbsp;krčila zapomenutá ponožka jako poslední zbytek světa dne, jinak byla výloha do&nbsp;posledního místa přecpaná soškami, které všechny představovaly známou scénu: tygra zahryzávajícího se&nbsp;do&nbsp;hrdla mladého muže. Sošky byly vyrobené z&nbsp;nejrůznějších materiálů: z&nbsp;porcelánu, ze&nbsp;dřeva, ze&nbsp;skla, z&nbsp;plyše a&nbsp;z&nbsp;perníku. Některé z&nbsp;dřevěných sošek byly na&nbsp;kolečkách a&nbsp;byly zřejmě pohyblivé: spodní čelist tygra byla připojená ke&nbsp;zbytku hlavy čepem; při jízdě se&nbsp;pravděpodobně otvírala a&nbsp;zavírala. Vešel jsem skleněnými dveřmi dovnitř. Vnitřek místnosti byl osvětlený mdlým světlem kulaté stolní lampy z&nbsp;mléčného skla stojící na&nbsp;pultě, za&nbsp;kterým klímal bělovlasý stařec. Po&nbsp;obvodě místnosti se&nbsp;táhly od&nbsp;podlahy až&nbsp;ke&nbsp;stropu police, na&nbsp;nichž ležely hromady těžko určitelných věcí. Světlo lampy bylo tak slabé, že&nbsp;se&nbsp;obrysy věcí na&nbsp;policích rozplývaly v&nbsp;přítmí, připadal jsem si, jako bych se&nbsp;octl ve&nbsp;vnitřku potopené kupecké lodi. Vzdálenější kouty tonuly v&nbsp;neproniknutelné tmě.</span></p>
          <p class="chunk" data-nb-ref-number="4" data-nb-words="395" data-nb-chars="2531"><span class="idea" data-nb-ref-number="4" id="idea4" data-nb-words="395" data-nb-chars="2531">Začal jsem si&nbsp;prohlížet zboží na&nbsp;policích. Byly tu&nbsp;sklenice, na&nbsp;nichž byl namalovaný kýčovitý portrét usmívajícího se&nbsp;číšníka z&nbsp;bistra, kolem krku měl těžký řetěz, na&nbsp;kterém visel diamantový mořský koník. Byly tu&nbsp;barevné pohlednice, na&nbsp;nichž jsem viděl ostrov uprostřed temně modrého oceánu, nad vrcholky palem se&nbsp;v&nbsp;nitru ostrova zvedaly věže pražského Chrámu svatého Víta na&nbsp;pozadí jasné oblohy bez jediného mráčku; u&nbsp;písečné pláže kotvila bílá jachta, na&nbsp;pláži pod pruhovanými slunečníky pořádali opálení mladí lidé v&nbsp;plavkách bezstarostnou párty. Zdálo se&nbsp;mi, že&nbsp;z&nbsp;pohlednice vycházejí nějaké zvuky; přitiskl jsem si&nbsp;ji&nbsp;k&nbsp;uchu a&nbsp;uslyšel jsem vzdálený tichý smích, hudbu z&nbsp;gramofonu, cinkání skleniček a&nbsp;skřeky papoušků, lidské hlasy ztrácející se&nbsp;v&nbsp;hukotu příboje. Bylo tu&nbsp;cosi, co&nbsp;vypadalo jako splasklé nafukovací zvířátko z&nbsp;gumy; našel jsem v&nbsp;gumě otvor a&nbsp;začal jsem do&nbsp;něho foukat, pozvolna začaly ožívat, tloustnout a&nbsp;vrávoravě se&nbsp;vztyčovat různé výčnělky: ukázalo se, že&nbsp;je&nbsp;to&nbsp;nafukovací barevné sousoší. Tentokrát nezobrazovalo vraždícího tygra, ale skupinku bojovníků s&nbsp;dvojbřitými sekyrami za&nbsp;opasky, kteří na&nbsp;lesním palouku, obklopeném borovicemi, strhávali s&nbsp;vysokého kamenného podstavce, popsaného písmem, jež bylo na&nbsp;rozdíl od&nbsp;písma druhého města stroze hranaté, zlatou sochu okřídleného psa. (Obyvatelé druhého města mají zřejmě zvláštní zálibu v&nbsp;sochách&nbsp;– dokonce jako v&nbsp;tomto případě v&nbsp;sochách soch. Jestli věří, že&nbsp;dosud žijí v&nbsp;milosti počátku, jak o&nbsp;tom na&nbsp;věži mluvila Klára, pak je&nbsp;zřejmě sochy fascinují tím, že&nbsp;ruší čas stejně jako existence, která se&nbsp;– z&nbsp;odvahy nebo z&nbsp;úzkosti?&nbsp;– nevzdaluje od&nbsp;pramene. Přitom jde možná v&nbsp;obou případech jen o&nbsp;iluzi: stejně jako socha pluje v&nbsp;čase a&nbsp;její ztuhlá neměnnost je&nbsp;ve&nbsp;skutečnosti jen pomalou hudbou zvětrávání, také počátek neutkvívá, proměňuje se, stává se&nbsp;podivným způsobem následkem svých následků&nbsp;– tak jako se&nbsp;úmysl řeči rodí teprve z&nbsp;vysloveného slova, které zní mluvícímu cize a&nbsp;překvapivě jako hlas démona.) Odšpuntoval jsem sousoší; stromy i&nbsp;postavy se&nbsp;začaly scvrkávat a&nbsp;prolamovat, unikající vzduch přitom procházel zařízením, které vytrubovalo slavnostní melodii, snad pasáž z&nbsp;nějaké Mé&nbsp;vlasti druhého města. Položil jsem splasklé sousoší zpátky na&nbsp;polici. O&nbsp;kus dál jsem uviděl skleněnou kouli, která byla naplněná čirou kapalinou, uvnitř stála socha světce držícího v&nbsp;ruce kříž: na&nbsp;kříži se&nbsp;svou vahou prohýbalo nabodnuté tělo žraloka. Když jsem koulí zatřepal, padal uvnitř sníh, který představovala bílá zrnka, zvolna klesající v&nbsp;kapalině ke&nbsp;dnu.</span></p>
          <p class="chunk" data-nb-ref-number="5" data-nb-words="337" data-nb-chars="2130"><span class="idea" data-nb-ref-number="5" id="idea5" data-nb-words="337" data-nb-chars="2130">Došel jsem ke&nbsp;koutům, kam už&nbsp;nedosahovalo světlo lampy. Tu&nbsp;a&nbsp;tam se&nbsp;z&nbsp;temných polic ozvalo zachrastění, cvaknutí, zavrzání, tiché písknutí, cosi začalo pravidelně tikat a&nbsp;zase náhle zmlklo. Vnořil jsem pravou ruku až&nbsp;po&nbsp;loket do&nbsp;police a&nbsp;nechal ji&nbsp;putovat přes věci, které tu&nbsp;ležely. Mé&nbsp;prsty přelézaly nerosty s&nbsp;mnoha ostrými hranami, hladké a&nbsp;těžké kovové kužely, přístrojky, na&nbsp;kterých se&nbsp;cukavě pohybovala jemně vroubkovaná kolečka, jakési železné plástve, spleti drátů, jejichž rez ulpívala na&nbsp;kůži. Potom má&nbsp;ruka nějaký čas bloudila jenom v&nbsp;hromadách drobných osmicípých hvězd, na&nbsp;některé z&nbsp;jejich ostrých hrotů byly nabodnuté malé kulaté plody. Za&nbsp;hvězdami jsem narazil na&nbsp;pravidelné řady vodorovných koleček, která malátně ustupovala i&nbsp;pod lehkým tlakem prstu, ale když jsem prst zvedl, kolečka zase rychle vyskočila do&nbsp;své původní polohy; když kolečka klesala nebo stoupala, ozývalo se&nbsp;z&nbsp;jejich okolí tiché šramocení. Řady koleček byly umístěné nad sebou, jako model nějakých podivných schodů, propadajících se&nbsp;pod nohama toho, kdo po&nbsp;nich vystupuje: snad schodů k&nbsp;tajné svatyni, které mají přicházejícímu připomenout, že&nbsp;výstup k&nbsp;božstvu je&nbsp;současně neustálým klesáním do&nbsp;propasti. Když prsty vylezly po&nbsp;těchto paradoxních schodech nahoru, octly se&nbsp;na&nbsp;okraji mělké jámy, na&nbsp;jejímž dně nahmataly jakousi hustou mříž: skrývá se&nbsp;za&nbsp;ní&nbsp;nějaké zvíře? Najednou jsem pochopil, že&nbsp;ohmatávám psací stroj. Zmáčkl jsem jednu z&nbsp;kláves na&nbsp;doraz a&nbsp;druhou rukou jsem nahmatal, jak se&nbsp;nahoře nad klávesnicí jako noha nějakého podivného hmyzu namáhavě a&nbsp;kymácivě vztyčuje typová páka, prolamovaná do&nbsp;mnoha nesmyslných kloubů, které se&nbsp;napřimovaly a&nbsp;hned zase povolovaly, nakonec se&nbsp;páce podařilo na&nbsp;chvíli postavit, trčela do&nbsp;vzduchu a&nbsp;kývala se&nbsp;ze&nbsp;strany na&nbsp;stranu, pak se&nbsp;zlomila najednou ve&nbsp;všech kloubech a&nbsp;zřítila se&nbsp;dolů. Když už&nbsp;má&nbsp;ruka doputovala k&nbsp;druhému konci psacího stroje, uslyšel jsem tiché skřípání; prsty se&nbsp;rozeběhly nazpátek a&nbsp;zjistily, že&nbsp;typová páka se&nbsp;teď třaslavým pohybem vztyčuje samovolně, jako by&nbsp;se&nbsp;v&nbsp;psacím stroji ozvala nějaká zvláštní paměť, jako by&nbsp;chtěl ještě jednou zkusit to, co&nbsp;prve provedl tak bídně.</span></p>
          <p class="chunk" data-nb-ref-number="6" data-nb-words="320" data-nb-chars="1910"><span class="idea" data-nb-ref-number="6" id="idea6" data-nb-words="320" data-nb-chars="1910">Za&nbsp;psacím strojem má&nbsp;ruka prolézala mezi něčím, co&nbsp;jsem pokládal za&nbsp;křížaly, ale když už&nbsp;jsem byl skoro na&nbsp;konci, zjistil jsem, že&nbsp;se&nbsp;to&nbsp;trochu hýbe. Jedna domnělá křížala se&nbsp;dokonce přidružila k&nbsp;mé ruce, tiskla se&nbsp;k&nbsp;ní jako mládě ke&nbsp;své matce a&nbsp;nechtěla ji&nbsp;opustit. Zaháněl jsem ji, odcvrnkával jsem ji, několikrát jsem ji&nbsp;chytil a&nbsp;odnesl ji&nbsp;nazpátek mezi ostatní křížaly, ale vždycky zase přispěchala a&nbsp;přitulila se&nbsp;k&nbsp;mé dlani. Nahmatal jsem ležící zavřenou knihu; do&nbsp;přední strany kožené vazby byl vytlačený reliéf, který zobrazoval ženu v&nbsp;závojích, tančící na&nbsp;úpatí strmé hory, do&nbsp;jejíhož svahu bylo vyhloubeno skalní město. Začal jsem listovat stránkami knihy; listy byly stále tvrdší a&nbsp;těžší. Dotěrná křížala se&nbsp;mi&nbsp;pořád pletla pod prsty; když jsem na&nbsp;ni&nbsp;neúmyslně překlopil ztěžklý list, ozvalo se&nbsp;krátké a&nbsp;tlumené vykviknutí: hned jsem stránku nadzvedl, ale křížala se&nbsp;už&nbsp;nehýbala. Listy knihy těžkly a&nbsp;tuhly pořád víc, nakonec se&nbsp;proměnily v&nbsp;dřevěné desky; uvědomil jsem si, že&nbsp;to&nbsp;jsou vlastně lopatky mlýnského kola, kolo sebou cuklo a&nbsp;začalo se&nbsp;zvolna otáčet. Ponořil jsem ruku do&nbsp;studené vody, která přitékala korytem z&nbsp;umělé hmoty a&nbsp;dopadala na&nbsp;dřevěné lopatky. Na&nbsp;dně náhonu ležel jemný písek, nahmatal jsem v&nbsp;něm jakýsi oválný tvar, porostlý drsnými štětinami a&nbsp;pružný jako oloupané vajíčko natvrdo. Vytáhl jsem jej z&nbsp;vody; slupka věci byla tak napjatá, že&nbsp;ve&nbsp;chvíli, kdy jsem ji&nbsp;zmáčkl trochu silněji, praskla: mé&nbsp;prsty se&nbsp;probořily dovnitř, do&nbsp;čehosi lepkavého, co&nbsp;začalo vytékat ven, za&nbsp;chvíli jsem ucítil, že&nbsp;mi&nbsp;nepříjemný sliz zatekl za&nbsp;rukáv. Uslyšel jsem tiché chrastění; byly to, jak jsem za&nbsp;chvíli poznal, zvuky, jež vydávaly křížaly, které přivábil nahnilý pach šťávy vytékající z&nbsp;vnitřku protržené věci a&nbsp;které ke&nbsp;mně lezly přes klávesnici psacího stroje. Brzy byly u&nbsp;mne a&nbsp;obsypaly mi&nbsp;ruku. Setřásl jsem je&nbsp;na&nbsp;podlahu; když se&nbsp;vzpamatovaly z&nbsp;pádu, začaly mi&nbsp;lézt pod nohavice kalhot.</span></p>
          <p class="chunk" data-nb-ref-number="7" data-nb-words="272" data-nb-chars="1629"><span class="idea" data-nb-ref-number="7" id="idea7" data-nb-words="272" data-nb-chars="1629">Vrátil jsem se&nbsp;raději k&nbsp;osvětlenějším místům. Vzal jsem z&nbsp;jedné police do&nbsp;ruky plechovou hračku, démona na&nbsp;klíček; když jsem démona natáhl, tančil po&nbsp;polici tanec připomínající kozáčka; přitom shodil na&nbsp;zem těžký kalamář. Stařec za&nbsp;pultem se&nbsp;probudil a&nbsp;přišoural se&nbsp;ke&nbsp;mně. Vzal tančící figurku a&nbsp;vtiskl mi&nbsp;ji&nbsp;do&nbsp;ruky, řekl: „To je&nbsp;duch, který mě&nbsp;vyvedl z&nbsp;labyrintu vlajících bílých záclon. Vezmi si&nbsp;jej, jestli se&nbsp;ti&nbsp;líbí, stejně nemáš naše peníze. Vím, kdo jsi, díval jsem se&nbsp;na&nbsp;televizi, když dávali přímý přenos tvého zápasu se&nbsp;žralokem, moc jsem ti&nbsp;fandil. Jak ti&nbsp;závidím, muselo to&nbsp;být krásné, zápasit se&nbsp;žralokem nad nočním městem. Mně se&nbsp;bohužel nikdy nic podobného nestalo, jen jednou v&nbsp;mládí jsem na&nbsp;mořském dně slyšel zpěv ústřic. Říká se, že&nbsp;kdo uslyší táhlé písně ústřic, nechce se&nbsp;už&nbsp;vrátit nad hladinu, přestane postupně mluvit, bydlí sám v&nbsp;bezútěšném hotelovém pokoji na&nbsp;kraji podmořského města, leží netečně celé dny a&nbsp;celé noci na&nbsp;posteli, poslouchá drnčení podmořských tramvají a&nbsp;dívá se&nbsp;na&nbsp;vlnění chaluh v&nbsp;zahradě za&nbsp;oknem. Já&nbsp;se&nbsp;však vrátil a&nbsp;během let uzrála melodie ústřic do&nbsp;hudební skladby pro padesát sedm klavíristů hrajících na&nbsp;jediné dlouhé klaviatuře, táhnoucí se&nbsp;nočními vesnicemi, lesknoucí se&nbsp;ve&nbsp;světle měsíce v&nbsp;hlubokých sadech. Zpívat na&nbsp;mořském dně s&nbsp;ústřicemi bylo krásné, ale jistě se&nbsp;to&nbsp;nevyrovnalo zápasu se&nbsp;žralokem na&nbsp;věži. A&nbsp;na Alweyru se&nbsp;nezlob, myslela to&nbsp;dobře. Chtěla bránit město před vetřelcem, nechápe ještě, že&nbsp;nejsou žádní vetřelci, že&nbsp;jsou jen ztracení synové, kteří se&nbsp;vracejí. Kdyby existovala jediná bytost, která by&nbsp;vůči městu byla cizincem, město by&nbsp;zaniklo. Rozumíš mi?“</span></p>
          <p class="chunk" data-nb-ref-number="8" data-nb-words="114" data-nb-chars="699"><span class="idea" data-nb-ref-number="8" id="idea8" data-nb-words="114" data-nb-chars="699">„Myslím, že&nbsp;ano: podle toho, co&nbsp;jsem slyšel na&nbsp;věži, jsem pochopil, že&nbsp;vaše město má&nbsp;své oprávnění v&nbsp;tom, že&nbsp;střeží a&nbsp;uchovává počátek, jinde zapomenutý. (Nevím ovšem, jestli jde o&nbsp;nějaký prastarý zákoník, o&nbsp;hudební skladbu, která později ztuhla do&nbsp;slov, o&nbsp;mlžný vír, krystal, čisté světlo, matematickou rovnici vytesanou do&nbsp;mramoru ve&nbsp;vnitřní komoře pyramidy nebo o&nbsp;mokvající skvrnu na&nbsp;zdi, skrývající v&nbsp;sobě zárodky všech tvarů.) Pokládat někoho za&nbsp;cizince by&nbsp;ale znamenalo popírat vztah jeho existence k&nbsp;tomuto počátku, ať&nbsp;už&nbsp;je&nbsp;čímkoliv; počátek by&nbsp;však přestal být počátkem, kdyby se&nbsp;cokoliv vymykalo jeho moci. Alweyra je&nbsp;dcera číšníka z&nbsp;bistra na&nbsp;Pohořelci? Myslel jsem, že&nbsp;se&nbsp;jmenuje Klára.“</span></p>
          <p class="chunk" data-nb-ref-number="9" data-nb-words="132" data-nb-chars="788"><span class="idea" data-nb-ref-number="9" id="idea9" data-nb-words="132" data-nb-chars="788">„Nikdo není cizincem, všichni se&nbsp;jen vrací, vrací se&nbsp;i&nbsp;ústřice, které se&nbsp;čas od&nbsp;času seřadí do&nbsp;dlouhého průvodu a&nbsp;pronikají do&nbsp;měst, jejich hejna s&nbsp;tichým šramocením prolézají našimi ložnicemi. Jak se&nbsp;vždycky raduji, když se&nbsp;ve&nbsp;tmě ozvou jejich milé, šoupavé zvuky! Ústřice jistě nejsou zcela nevinné, občas vůdce jejich smečky vleze pod peřinu a&nbsp;zabodne jedovatý trn, který ční na&nbsp;okraji lastury, do&nbsp;boku spícího, pak se&nbsp;slezou ostatní ústřice, obsypou zchromlé tělo a&nbsp;vysají je, až&nbsp;zbude jenom kostra a&nbsp;kůže, ale přesto je&nbsp;nespravedlivé a&nbsp;kruté jíst je&nbsp;zaživa, obzvláště když ještě uvnitř našich úst usedavě pláčí. Alweyřin otec skutečně ve&nbsp;dne nosí nápoje a&nbsp;pokrmy v&nbsp;podlouhlé místnosti na&nbsp;vrcholku kopce na&nbsp;druhém břehu; u&nbsp;nás je&nbsp;veleknězem. Jak říkají Alweyře ve&nbsp;vašem městě, nevím.“</span></p>
          <p class="chunk" data-nb-ref-number="10" data-nb-words="33" data-nb-chars="175"><span class="idea" data-nb-ref-number="10" id="idea10" data-nb-words="33" data-nb-chars="175">„Nezachovala se&nbsp;ke&nbsp;mně pěkně,“ stěžoval jsem si. „Vylákala mě&nbsp;na&nbsp;věž a&nbsp;poštvala na&nbsp;mne zlé mořské zvíře. Žralok mi&nbsp;chtěl ukousnout hlavu a&nbsp;utrhl mi&nbsp;kapsu a&nbsp;kus límce u&nbsp;bundy.“</span></p>
          <p class="chunk" data-nb-ref-number="11" data-nb-words="110" data-nb-chars="648"><span class="idea" data-nb-ref-number="11" id="idea11" data-nb-words="110" data-nb-chars="648">„Odpusť jí&nbsp;to, chlapče. Máme ji&nbsp;všichni tak rádi. Je&nbsp;tak pilná a&nbsp;nábožná, celé dny studuje obtížný Traktát o&nbsp;světlech nočních vlaků odrážejících se&nbsp;na&nbsp;sklech knihoven. Už&nbsp;brzy má&nbsp;být přijata mezi Dargúzovy kněžky. Ostatní dívky v&nbsp;jejím věku ze&nbsp;starých tradicí zajímá nanejvýš jízda lyžařským vlekem při rybí slavnosti, ale ani se&nbsp;na&nbsp;ni&nbsp;neobléknou, jak se&nbsp;patří, přicházejí vyšňořené podle módy z&nbsp;vašeho města. Je&nbsp;mi&nbsp;líto, že&nbsp;máš pocit, že&nbsp;ti&nbsp;Alweyra ublížila. Podívej, něco ti&nbsp;dám.“ Sáhl do&nbsp;hloubky police a&nbsp;vytáhl malou skleněnou lahvičku naplněnou tmavě zelenou tekutinou. „Na, vezmi si&nbsp;to. Až&nbsp;ti&nbsp;bude smutno, tak se&nbsp;napij, uvidíš, že&nbsp;to&nbsp;pomůže.“</span></p>
          <p class="chunk" data-nb-ref-number="12" data-nb-words="84" data-nb-chars="502"><span class="idea" data-nb-ref-number="12" id="idea12" data-nb-words="84" data-nb-chars="502">Do&nbsp;obchodu vstoupil mohutný pán v&nbsp;beranici, uctivě pozdravil a&nbsp;začal líčit prodavačovi své přání: „Potřeboval bych něco, aby to&nbsp;bylo na&nbsp;povrchu leskle šupinaté, alespoň ve&nbsp;čtvrtek nebo v&nbsp;pátek, a&nbsp;uvnitř aby chrastily malé kovové hranolky, ale ne&nbsp;moc gotické. Bylo by&nbsp;dobré, kdyby to&nbsp;bylo na&nbsp;220 voltů nebo kdyby to&nbsp;mělo žábry. Zpívat to&nbsp;nemusí, dokonce bych byl raději, kdyby to&nbsp;vůbec neumělo mluvit. Tím neříkám, že&nbsp;si&nbsp;to&nbsp;nemůže občas zaskřehotat, obzvláště blíží-li se&nbsp;za&nbsp;zdmi zelená hvězda nestvůr.“</span></p>
          <p class="chunk" data-nb-ref-number="13" data-nb-words="129" data-nb-chars="824"><span class="idea" data-nb-ref-number="13" id="idea13" data-nb-words="129" data-nb-chars="824">Prodavač chápavě přikyvoval; když pán skončil, chvilku přemýšlel a&nbsp;pak řekl: „Počkejte okamžik, myslím, že&nbsp;bych pro vás něco měl.“ Odešel do&nbsp;zadní místnosti a&nbsp;vrátil se&nbsp;s&nbsp;krabicí v&nbsp;ruce, ale ve&nbsp;dveřích se&nbsp;zarazil, povzdychl si: „Ach, říkal jste: ‚ne moc gotické‘, už&nbsp;všechno zapomínám.“ Opět zmizel vzadu, objevil se&nbsp;s&nbsp;jinou krabicí a&nbsp;podal ji&nbsp;zákazníkovi: „Myslím, že&nbsp;budete spokojený. Musíte s&nbsp;tím před použitím zatřepat; a&nbsp;kdyby tím snad probíjela elektřina nebo kdyby to&nbsp;trošku kvičelo, strčte to&nbsp;na&nbsp;chvíli pod sedadlo nočního autobusu projíždějícího rozlehlými vilovými čtvrtěmi, kde se&nbsp;z&nbsp;tmavých altánů ozývají kusy vět, jež čas od&nbsp;času pronesou porouchaní automatičtí kazatelé, které sem kdysi odložili, jsou to&nbsp;úryvky z&nbsp;kázání o&nbsp;shnilých kyticích a&nbsp;o&nbsp;platónské ideji železničního náspu zarostlého zaprášeným křovím.“</span></p>
          <p class="chunk" data-nb-ref-number="14" data-nb-words="45" data-nb-chars="324"><span class="idea" data-nb-ref-number="14" id="idea14" data-nb-words="45" data-nb-chars="324">„Železničního náspu…,“ opakoval zamyšleně zákazník. „Na železničním náspu nás poprvé napadla myšlenka postavit na&nbsp;hranici revírů třpytícího se&nbsp;zla eskontní banku, která by&nbsp;bez ustání vrhala do&nbsp;tmy peníze, jimiž by&nbsp;se&nbsp;sytil spletitý prales bezejmenných, nezapomenutelných a&nbsp;hnusných dějů, rozrůstající se&nbsp;v&nbsp;nočních pokojích.“</span></p>
          <p class="chunk" data-nb-ref-number="15" data-nb-words="84" data-nb-chars="499"><span class="idea" data-nb-ref-number="15" id="idea15" data-nb-words="84" data-nb-chars="499">Zákazník starci poděkoval, zaplatil svazkem bankovek, na&nbsp;kterých jsem zahlédl tygří hlavy, a&nbsp;vyšel z&nbsp;obchodu. Prodavač se&nbsp;zase unaveně posadil za&nbsp;pult, hlava mu&nbsp;začala pomalu klesat na&nbsp;prsa. Uvědomil jsem si, že&nbsp;je&nbsp;prvním obyvatelem druhého města, který se&nbsp;ke&nbsp;mně choval laskavě; snad by&nbsp;mi&nbsp;mohl pomoci při mém bloudění. „Dědečku,“ řekl jsem rychle, aby mi&nbsp;neusnul, „poraďte mi, jak bych se&nbsp;dostal do&nbsp;středu vašeho města. Moc mi&nbsp;na&nbsp;tom záleží. Slyšel jsem něco o&nbsp;palácových nádvořích a&nbsp;o&nbsp;fontánách.“</span></p>
          <p class="chunk" data-nb-ref-number="16" data-nb-words="31" data-nb-chars="174"><span class="idea" data-nb-ref-number="16" id="idea16" data-nb-words="31" data-nb-chars="174">„Ale kam bys chodil. Je&nbsp;to&nbsp;jen tvé hledání středu, co&nbsp;tě&nbsp;od&nbsp;středu vzdaluje. V&nbsp;okamžiku, kdy jej přestaneš hledat, kdy na&nbsp;něj zapomeneš, zjistíš, že&nbsp;jsi jej nikdy neopustil.“</span></p>
          <p class="chunk" data-nb-ref-number="17" data-nb-words="48" data-nb-chars="290"><span class="idea" data-nb-ref-number="17" id="idea17" data-nb-words="48" data-nb-chars="290">„Potom by&nbsp;ale žil ve&nbsp;středu každý,“ namítl jsem. „Jak ale může být tolik středů? Souhlasil jste přece, když jsem říkal, že&nbsp;počátek musí být jen jeden. Mluvil jste také o&nbsp;návratu ztracených synů, o&nbsp;vracejících se&nbsp;ústřicích&nbsp;– ale návrat předpokládá vzdálenost od&nbsp;domova, kterou teď popíráte.“</span></p>
          <p class="chunk" data-nb-ref-number="18" data-nb-words="78" data-nb-chars="447"><span class="idea" data-nb-ref-number="18" id="idea18" data-nb-words="78" data-nb-chars="447">„Není množství středů, je&nbsp;jen jeden střed, jeden počátek, ten je&nbsp;však celý ve&nbsp;všem, co&nbsp;z&nbsp;něho vyrostlo. Návrat je&nbsp;jen metafora, ve&nbsp;skutečnosti je&nbsp;návrat vždy jen rozpomenutím se&nbsp;na&nbsp;to, že&nbsp;jsme vlastně doma, že&nbsp;jsme domov nikdy neopustili. Kosmogonie je&nbsp;vnitřní historií ohně; bytí je&nbsp;plamen, který vyšlehl a&nbsp;který jednou zhasne&nbsp;– jak chceš v&nbsp;plameni oddělit, co&nbsp;je&nbsp;původní a&nbsp;co je&nbsp;odvozené, jak chceš hledat střed plamene? Plamen je&nbsp;celý středem…“</span></p>
          <p class="chunk" data-nb-ref-number="19" data-nb-words="224" data-nb-chars="1308"><span class="idea" data-nb-ref-number="19" id="idea19" data-nb-words="224" data-nb-chars="1308">Starci zase klesla hlava na&nbsp;prsa, uslyšel jsem zachrápání. Nebudil jsem jej, ačkoliv jsem se&nbsp;chtěl ještě na&nbsp;hodně věcí zeptat. Ale za&nbsp;chvíli se&nbsp;ozvaly hodiny na&nbsp;zdi: když hrot velké ručičky dospěl k&nbsp;nejvyššímu bodu ciferníku, otevřelo se&nbsp;nad ním čtvercové okénko a&nbsp;z&nbsp;něho se&nbsp;vysypala lavina drobných černých kuliček, kuličky s&nbsp;rachotem dopadaly na&nbsp;podlahu a&nbsp;kutálely se&nbsp;do&nbsp;tmavých koutů. Prodavač sebou trhl a&nbsp;otevřel oči. Hned jsem toho využil a&nbsp;pokračoval jsem v&nbsp;naší debatě: „Dobrá, připouštím, že&nbsp;střed mohu najít jen tehdy, když jej přestanu hledat. To&nbsp;by&nbsp;se&nbsp;však mohlo stát buď tak, že&nbsp;bych se&nbsp;vědomě snažil na&nbsp;střed zapomenout, anebo tak, že&nbsp;by&nbsp;mi&nbsp;sám od&nbsp;sebe sešel z&nbsp;mysli. Ale v&nbsp;prvním případě by&nbsp;má&nbsp;snaha nemyslet na&nbsp;střed byla jen novým projevem hledání středu, a&nbsp;nemohla by&nbsp;tedy přinést žádný výsledek, a&nbsp;pokud jde o&nbsp;druhou možnost, zdá se&nbsp;mi, že&nbsp;je&nbsp;vyloučené, že&nbsp;bych na&nbsp;střed jen tak zapomněl: v&nbsp;mém životě popraskaly všechny souvislosti, stal se&nbsp;nahodilou tříští, všude trčí rozbité fragmenty, jejichž ostré hrany se&nbsp;mi&nbsp;neustále zařezávají do&nbsp;kůže, každá vteřina je&nbsp;novým, ničím nepodepřeným začátkem, kdy se&nbsp;na&nbsp;mne řítí ze&nbsp;tmy úplně neznámý svět, na&nbsp;který nejsem vůbec připravený; těžko mohu zapomenout na&nbsp;ztracený střed, když všechny otevřené rány volají po&nbsp;jednotě, která ze&nbsp;středu tryská.“</span></p>
          <p class="chunk" data-nb-ref-number="20" data-nb-words="169" data-nb-chars="999"><span class="idea" data-nb-ref-number="20" id="idea20" data-nb-words="169" data-nb-chars="999">„Mýlíš se, tříšť už&nbsp;je&nbsp;dokonalou jednotou,“ šeptal stařec a&nbsp;mžoural očima, „a to, co&nbsp;v&nbsp;každém okamžiku vyvstává úplně nové, jen obnažuje nejpevnější souvislost: souvislost planutí. Jsi si&nbsp;jist, že&nbsp;je&nbsp;to&nbsp;opravdu bolest, co&nbsp;ti&nbsp;působí hrany rozbitých věcí? Nauč se&nbsp;koupat se&nbsp;v&nbsp;ohni bytí, je&nbsp;to&nbsp;tak snadné. Není proč někam chodit, něco hledat, nemusíš dokonce hledat ani stav nehledání, ale když už&nbsp;jej hledáš, také se&nbsp;nic neděje. Samozřejmě, že&nbsp;hledat stav, ve&nbsp;kterém už&nbsp;nehledáme, je&nbsp;bludný kruh, ze&nbsp;kterého nemůžeme uniknout. A&nbsp;co má&nbsp;být? Proč pořád chceš odněkud unikat, někam se&nbsp;dobývat? Bludný kruh je&nbsp;stejně krásný jako všechno ostatní. Proč by&nbsp;přímá cesta měla být něco lepšího než kroužení? Všechno je&nbsp;tak krásné, věci z&nbsp;vašeho města jsou opojné, boty, které tu&nbsp;prodávají ve&nbsp;dne, jsou se&nbsp;svými temnými dutinami tak poetické, tak tajuplné, jako posvátné předměty zaniklé civilizace… Ani nevím, proč vlastně měním každou noc zboží, asi proto, že&nbsp;je&nbsp;to&nbsp;starý zvyk, a&nbsp;staré zvyky jsou také krásné…“</span></p>
          <p class="chunk" data-nb-ref-number="21" data-nb-words="19" data-nb-chars="119"><span class="idea" data-nb-ref-number="21" id="idea21" data-nb-words="19" data-nb-chars="119">„Ale Klára, chci říci Alweyra, se&nbsp;mi&nbsp;na&nbsp;věži vysmívala, říkala, že&nbsp;obyvatelé mého města nemohou nikdy počátku rozumět.“</span></p>
          <p class="chunk" data-nb-ref-number="22" data-nb-words="64" data-nb-chars="368"><span class="idea" data-nb-ref-number="22" id="idea22" data-nb-words="64" data-nb-chars="368">„Ano, já&nbsp;vím, co&nbsp;říkala Alweyra, viděl jsem vás v&nbsp;televizi. Moc vám to&nbsp;spolu slušelo, byl by&nbsp;z&nbsp;vás opravdu pěkný pár. A&nbsp;ten žralok, jaká to&nbsp;byla krása. To&nbsp;víš, Alweyra se&nbsp;musí ještě hodně učit. Jak bys mohl vůbec něčemu rozumět, jak bys mohl vyslovit sebejednodušší větu, kdybys už&nbsp;dokonale nerozuměl počátku, kdybys sám nebyl počátkem, místem, kde se&nbsp;rodí souhvězdí…“</span></p>
          <p class="chunk" data-nb-ref-number="23" data-nb-words="27" data-nb-chars="172"><span class="idea" data-nb-ref-number="23" id="idea23" data-nb-words="27" data-nb-chars="172">Stařec opět zavřel oči a&nbsp;sklonil hlavu, za&nbsp;chvíli se&nbsp;ozvalo pomalé šelestivé oddychování, které se&nbsp;mísilo s&nbsp;tichým tikáním a&nbsp;cvakáním přicházejícím z&nbsp;hloubky temných polic.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./druhe_mesto_016.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>