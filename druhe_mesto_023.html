<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="19 Schody">
    <meta name="apple-mobile-web-app-capable" content="yes">
    <title>19 Schody</title>
    <link rel="stylesheet" href="./style/style.min.css" media="screen" integrity="sha256-bkYAKKbty6Urm53n6a6CsGXteoeLa0H0lTaDh1TpOAQ=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./druhe_mesto_022.html">
    <link rel="next" href="./druhe_mesto_024.html">
    <meta name="nb-order" content="19">
    <link rel="self" href="druhe_mesto_023.html">
    <meta name="nb-identifier" content="ajvaz-druhe-mesto-0d36434">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="1988" data-nb-chars="12060">
    <nav role="doc-toc">
      <ul class="plain section">
        <li><a href="druhe_mesto_005.html">1 Kniha ve fialové vazbě</a></li>
        <li><a href="druhe_mesto_006.html">2 V&nbsp;univerzitní knihovně</a></li>
        <li><a href="druhe_mesto_007.html">3 Petřín</a></li>
        <li><a href="druhe_mesto_008.html">4 Malostranská kavárna</a></li>
        <li><a href="druhe_mesto_009.html">5 Zahrady</a></li>
        <li><a href="druhe_mesto_010.html">6 Noční přednáška</a></li>
        <li><a href="druhe_mesto_011.html">7 Slavnost</a></li>
        <li><a href="druhe_mesto_012.html">8 Bistro na Pohořelci</a></li>
        <li><a href="druhe_mesto_013.html">9 Na věži</a></li>
        <li><a href="druhe_mesto_014.html">10 Chlad skel</a></li>
        <li><a href="druhe_mesto_015.html">11 Obchod v&nbsp;Maiselově ulici</a></li>
        <li><a href="druhe_mesto_016.html">12 Let</a></li>
        <li><a href="druhe_mesto_017.html">13 Karlův most</a></li>
        <li><a href="druhe_mesto_018.html">14 Vinárna U&nbsp;Hada</a></li>
        <li><a href="druhe_mesto_019.html">15 Prostěradla</a></li>
        <li><a href="druhe_mesto_020.html">16 Rejnok</a></li>
        <li><a href="druhe_mesto_021.html">17 Ve zdymadle</a></li>
        <li><a href="druhe_mesto_022.html">18 Nádraží</a></li>
        <li><a href="druhe_mesto_023.html">19 Schody</a></li>
        <li><a href="druhe_mesto_024.html">20 Džungle</a></li>
        <li><a href="druhe_mesto_025.html">21 Skalní chrám</a></li>
        <li><a href="druhe_mesto_026.html">22 Odchod</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./druhe_mesto_022.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="9"><span class="idea" data-nb-ref-number="1" id="idea1" data-nb-words="2" data-nb-chars="9">19 Schody</span></h1>
        <section>
          <p class="chunk" data-nb-ref-number="2" data-nb-words="164" data-nb-chars="968"><span class="idea" data-nb-ref-number="2" id="idea2" data-nb-words="164" data-nb-chars="968">Stál jsem v&nbsp;tmavém pokoji, opět jsem cítil pach neznámého prostoru, další akord ze&nbsp;zmatené a&nbsp;smutné symfonie vůní. Širokým oknem byla vidět noční obloha, po&nbsp;které se&nbsp;hnaly neklidné roztrhané mraky; v&nbsp;průrvě mezi nimi se&nbsp;vynořil jasný měsíc, jeho světlo zazářilo na&nbsp;tapetách, zalesklo se&nbsp;na&nbsp;skle v&nbsp;hloubce místnosti a&nbsp;na hladkých tučných listech rostlin v&nbsp;květináčích, pak zase zhaslo. Přistoupil jsem k&nbsp;oknu, ve&nbsp;skle vyplulo údolí, jehož reliéf se&nbsp;tříštil do&nbsp;nesčetných plošek zdí a&nbsp;střech. Hned jsem poznal, kde jsem se&nbsp;octl: musel jsem kroutící se&nbsp;galerijní chodbou projet pod Vinohrady a&nbsp;teď jsem byl v&nbsp;jednom z&nbsp;domů, jež stojí u&nbsp;horního konce nuselských schodů a&nbsp;jejichž okna shlížejí na&nbsp;nuselské údolí. Stál jsem u&nbsp;okna cizího bytu a&nbsp;díval se&nbsp;dolů na&nbsp;tmavé údolí se&nbsp;světly luceren třpytícími se&nbsp;na&nbsp;sněhu, v&nbsp;dálce se&nbsp;údolí zvedalo pankráckým svahem, na&nbsp;jeho vrcholku se&nbsp;tyčila skleněná věž hotelu, jejíž stěny se&nbsp;rozsvěcovaly a&nbsp;zhasínaly v&nbsp;měňavém měsíčním světle.</span></p>
          <p class="chunk" data-nb-ref-number="3" data-nb-words="312" data-nb-chars="2039"><span class="idea" data-nb-ref-number="3" id="idea3" data-nb-words="312" data-nb-chars="2039">Na&nbsp;stojanu u&nbsp;okna stál vysunovací dalekohled; přiložil jsem oko k&nbsp;jeho okuláru a&nbsp;pomalu jsem dalekohledem pohyboval, nechal jsem pohled klouzat po&nbsp;fasádách domů a&nbsp;po zasněžených ulicích, v&nbsp;okuláru se&nbsp;objevovaly řady temných oken, tiché a&nbsp;opuštěné nákladní automobily, osamělé lampy svítící na&nbsp;zasněžených dvorech tmavých továren, slabě osvětlené skleněné vrátnice, železniční náspy zarostlé neproniknutelným křovím. Čas od&nbsp;času v&nbsp;okuláru zazářilo osvětlené okno. Nahlédl jsem do&nbsp;pokoje v&nbsp;podkroví, kde pod postelí tryskal z&nbsp;podlahy pramen a&nbsp;tenkým potůčkem odtékal do&nbsp;tmy koutů; možná, že&nbsp;se&nbsp;v&nbsp;druhém městě slije s&nbsp;jinými potoky bublajícími ve&nbsp;tmě a&nbsp;stane se&nbsp;z&nbsp;něho mohutná, pomalu se&nbsp;valící řeka, vroubená nábřežími z&nbsp;žuly a&nbsp;mramoru, s&nbsp;kamennými sfingami a&nbsp;s&nbsp;širokými schodišti sestupujícími pod hladinu, řeka, jejíž šumění budeme slyšet v&nbsp;tichu noci za&nbsp;zdí. Uviděl jsem předsíň, kde pod věšákem, na&nbsp;kterém visely těžké kabáty, rozbili tábor unavení horolezci, vystupující po&nbsp;temných a&nbsp;nebezpečných schodištích na&nbsp;nějaký ledový štít. Zahlédl jsem pokoj se&nbsp;zmuchlaným prádlem rozházeným po&nbsp;křeslech, kde na&nbsp;parketách bledě zářil jakýsi tajný světový pól; bůh ví, jaké kovy zneklidňuje a&nbsp;jaké hroty k&nbsp;sobě přitahuje v&nbsp;tmách, cestovatel k&nbsp;němu z&nbsp;posledních sil lezl přes záhyby neustále se&nbsp;shrnujícího koberce, proplétal se&nbsp;dlouhými bílými záclonami, přelézal horu zmuchlaných peřin na&nbsp;neustlané posteli. Viděl jsem ložnici nad kráterem vulkánu skrytého v&nbsp;hlubinách domu, byla ozářená chladnou, modravě svítící lávou, jež stoupala skulinami a&nbsp;zvolna se&nbsp;řinula ze&nbsp;škvír skříní, z&nbsp;mezer mezi knihami v&nbsp;knihovně a&nbsp;z&nbsp;nedovřené zásuvky nočního stolku, který stál vedle široké postele, na&nbsp;jejíchž snově zářících prostěradlech ležely dvě nahé dívky, objímající se&nbsp;ve&nbsp;spánku. Viděl jsem karbaníky hrající v&nbsp;neosvětleném zrcadlovém sále nad mramorovým stolkem hru s&nbsp;hořícími kartami, jejichž plamínky se&nbsp;do&nbsp;nekonečna odrážely v&nbsp;černé tmě zrcadel, a&nbsp;jakési ponuré zvěstování, plné jedovatých září, v&nbsp;okně zchátralého domu nad zamrzlou hladinou Botiče.</span></p>
          <p class="chunk" data-nb-ref-number="4" data-nb-words="278" data-nb-chars="1679"><span class="idea" data-nb-ref-number="4" id="idea4" data-nb-words="278" data-nb-chars="1679">Zdálo se&nbsp;mi, že&nbsp;otevřenými dveřmi je&nbsp;slyšet tiché volání. Vešel jsem do&nbsp;vedlejšího pokoje: v&nbsp;jeho přední části leželo na&nbsp;koberci, jehož vzor tvořily zkroucené arabesky, měsíční světlo, zadní část pokoje, odkud přicházely vzdálené úzkostné výkřiky, byla ponořená do&nbsp;neproniknutelné tmy. Vykročil jsem do&nbsp;hloubky pokoje, vrážel jsem ve&nbsp;tmě do&nbsp;hran nábytku, zakopával jsem o&nbsp;židle, padal jsem na&nbsp;pérovací čalouněné pohovky. Hlas zmlkl, ale bylo slyšet hučení, které v&nbsp;pravidelném rytmu sílilo a&nbsp;zase sláblo. Cosi jemného mi&nbsp;přejelo po&nbsp;tváři, myslel jsem, že&nbsp;se&nbsp;mě&nbsp;dotklo křídlo nějakého nočního hmyzu, ale když jsem sáhl před sebe do&nbsp;tmy, nahmatal jsem třásně spletené do&nbsp;tenkých šňůrek a&nbsp;visící od&nbsp;spodního okraje napjatého látkového stínítka lampy na&nbsp;vysoké kovové noze. Našel jsem šňůru vypínače s&nbsp;hladkou kuličkou na&nbsp;konci a&nbsp;zatáhl za&nbsp;ni. Ve&nbsp;tmě se&nbsp;rozzářilo stínítko barvy slonové kosti, uviděl jsem, že&nbsp;lampa stojí na&nbsp;břehu jakéhosi studeného nepřívětivého moře, osvětlovala zelenavé vlny, jež se&nbsp;valily ze&nbsp;tmy k&nbsp;mým nohám, na&nbsp;ornamentech koberce slábly a&nbsp;proměňovaly se&nbsp;v&nbsp;pěnu, která stékala po&nbsp;koberci zpět, než ji&nbsp;zachytila další vlna. Opět se&nbsp;ze&nbsp;tmy ozvalo volání; ve&nbsp;světelném okruhu lampy se&nbsp;objevil trám, kterého se&nbsp;držela dívka, na&nbsp;jejímž těle, zmodralém chladem, visely rozervané cáry látky. Příští vlna ji&nbsp;zvedla skoro až&nbsp;k&nbsp;bílému stropu pokoje a&nbsp;pak ji&nbsp;položila přede mne na&nbsp;koberec. Dívka zůstala bezvládně ležet pod rozsvícenou lampou. Svlékl jsem s&nbsp;ní promáčené hadry, vzal jsem ji&nbsp;do&nbsp;náruče a&nbsp;uložil ji&nbsp;pod peřinu do&nbsp;postele, která stála hned vedle lampy. Odhrnul jsem jí&nbsp;s&nbsp;tváře mokré vlasy: byla to&nbsp;dívka, kterou jsem viděl stát na&nbsp;palubě lodi v&nbsp;Široké ulici.</span></p>
          <p class="chunk" data-nb-ref-number="5" data-nb-words="230" data-nb-chars="1368"><span class="idea" data-nb-ref-number="5" id="idea5" data-nb-words="230" data-nb-chars="1368">Odešel jsem do&nbsp;vedlejšího pokoje a&nbsp;zapálil plynový hořák, ve&nbsp;světle modrého plamene jsem našel dózu s&nbsp;obrázkem čínského draka a&nbsp;uvařil jsem čaj. Vrátil jsem se&nbsp;a&nbsp;posadil se&nbsp;na&nbsp;okraj postele, přidržoval jsem hrnek s&nbsp;čajem u&nbsp;dívčiných úst; když jej vypila, podívala se&nbsp;mi&nbsp;do&nbsp;očí a&nbsp;řekla pomalým a&nbsp;klidným hlasem: „Ztroskotali jsme, když loď proplouvala divokou úžinou mezi policemi s&nbsp;knihami v&nbsp;nějaké velké knihovně, snad loď narazila na&nbsp;útesy ze&nbsp;zkamenělých knih, snad temné cizí programy, které už&nbsp;dlouho bujely v&nbsp;hlubinách lodních computerů, prorostly navigačními plány a&nbsp;rozežraly řetězce logických implikací. Na&nbsp;tom záleží už&nbsp;málo. Zachránila jsem se&nbsp;jediná z&nbsp;celé lodi… Už&nbsp;nikdy neuvidím svého snoubence, teď už&nbsp;bloudí neveselými podmořskými kavárnami a&nbsp;na svět nad hladinou si&nbsp;vzpomíná jen mlhavě, jen jako na&nbsp;divný sen. Věděla jsem už&nbsp;dávno, že&nbsp;se&nbsp;v&nbsp;computerech vaří něco zlého, ale nechtěla jsem s&nbsp;ním o&nbsp;tom mluvit, byl důvěřivý jako dítě, měl bezmeznou úctu ke&nbsp;kapitánovi a&nbsp;k&nbsp;posádce&nbsp;– pamatuju se, jak se&nbsp;na&nbsp;mne díval vyčítavě, když mi&nbsp;to&nbsp;jednou nedalo a&nbsp;řekla jsem mu, že&nbsp;se&nbsp;mi&nbsp;kapitán hnusí. Neznepokojoval se&nbsp;ani tehdy, když už&nbsp;skoro všem cestujícím začínalo být jasné, že&nbsp;přinejmenším dva z&nbsp;lodních důstojníků jsou pouhými halucinacemi a&nbsp;že ze&nbsp;zkažených nočních snů pasažérů se&nbsp;před přídí rodí jakási temná Afrika, skrčená a&nbsp;číhající jako krutý živočich.“</span></p>
          <p class="chunk" data-nb-ref-number="6" data-nb-words="142" data-nb-chars="841"><span class="idea" data-nb-ref-number="6" id="idea6" data-nb-words="142" data-nb-chars="841">Zdálo se&nbsp;mi, že&nbsp;z&nbsp;moře za&nbsp;postelí vystrkuje rohatou hlavu mořská obluda, ale byl to&nbsp;jen převrácený stůl z&nbsp;potopené lodi, který se&nbsp;vyhoupl na&nbsp;hřbet vlny: vlna jím udeřila do&nbsp;pianina, skrytého ve&nbsp;tmě, v&nbsp;jeho nitru se&nbsp;tlumeně rozezvučely všechny struny a&nbsp;dlouze doznívaly: akord z&nbsp;tiché hudby šílenství. „Už se&nbsp;mě&nbsp;nikdy nedotknou jeho ruce,“ šeptala dívka, „budou na&nbsp;mne sahat jen záclony vlnící se&nbsp;v&nbsp;průvanu, budou se&nbsp;mě&nbsp;jen dotýkat hladké látky, odporné mokré listí křoví a&nbsp;drolící se&nbsp;omítka zdí. Pane bože, už&nbsp;nikdy se&nbsp;nedostanu z&nbsp;téhle divné a&nbsp;smutné země, budu tu&nbsp;muset žít sama mezi strašnými nehybnými postavami na&nbsp;průčelích, mezi výhrůžnými ornamenty na&nbsp;zdech, budu chodit podél nekonečných plotů, poslouchat zvuky vzdálených vlaků, které se&nbsp;ozývají uprostřed vět a&nbsp;které pronikají až&nbsp;do&nbsp;hloubky domů, není možné před nimi nikam utéct…“</span></p>
          <p class="chunk" data-nb-ref-number="7" data-nb-words="119" data-nb-chars="680"><span class="idea" data-nb-ref-number="7" id="idea7" data-nb-words="119" data-nb-chars="680">Jako na&nbsp;potvrzení jejích slov se&nbsp;ozvalo zahoukání vlaku vjíždějícího do&nbsp;tunelu, noční hlas samoty a&nbsp;zoufalství. Pohladil jsem dívku po&nbsp;tváři. Chytila mě&nbsp;za&nbsp;zápěstí a&nbsp;táhla mě&nbsp;k&nbsp;sobě, s&nbsp;nečekanou silou mě&nbsp;stáhla pod peřinu, studené tělo se&nbsp;ke&nbsp;mně přitisklo, ovinula kolem mne nohy, její ruce mi&nbsp;vjely pod košili a&nbsp;pevně se&nbsp;sepjaly na&nbsp;mých zádech. Leželi jsme na&nbsp;boku, viděl jsem, jak za&nbsp;jejím ramenem, které vyklouzlo zpod peřiny, vyvstávají zelené vlny, prosvícené světlem lampy, blíží se&nbsp;a&nbsp;zase klesají, čas od&nbsp;času dopadla tříšť kapek na&nbsp;peřinu a&nbsp;naše tváře. Prochladlé rty se&nbsp;zvedly od&nbsp;polštáře, šátraly po&nbsp;mé&nbsp;tváři jako nějaké mořské zvíře, obemkly má&nbsp;ústa a&nbsp;přisály se&nbsp;k&nbsp;nim.</span></p>
          <p class="chunk" data-nb-ref-number="8" data-nb-words="85" data-nb-chars="516"><span class="idea" data-nb-ref-number="8" id="idea8" data-nb-words="85" data-nb-chars="516">Uslyšel jsem za&nbsp;sebou kroky tlumené kobercem. Dívka se&nbsp;v&nbsp;úzkosti ke&nbsp;mně přitiskla ještě pevněji. Odtrhl jsem ústa od&nbsp;dívčiných rtů a&nbsp;otočil jsem hlavu: objevil se&nbsp;obrys temné postavy, váhavě se&nbsp;blížící mezi nábytkem. Když postava vstoupila do&nbsp;kruhu, který osvětlovala lampa, uviděl jsem, že&nbsp;je&nbsp;to&nbsp;mladý muž, který stál s&nbsp;dívkou na&nbsp;palubě lodi a&nbsp;který s&nbsp;ní rozmlouval o&nbsp;pobřežních promenádách a&nbsp;o&nbsp;orosených pohárech. Když jej dívka poznala, vykřikla radostí, ale nepustila mě&nbsp;hned, její sevření povolovalo jen pomalu.</span></p>
          <p class="chunk" data-nb-ref-number="9" data-nb-words="37" data-nb-chars="220"><span class="idea" data-nb-ref-number="9" id="idea9" data-nb-words="37" data-nb-chars="220">„Ty žiješ! Jak je&nbsp;to&nbsp;možné, že&nbsp;ses zachránil?“ volala, zatímco její ruce ještě putovaly pod mou košilí. „Připlul jsi na&nbsp;břeh na&nbsp;hřbetě delfína? Vzal tě&nbsp;na&nbsp;palubu některý z&nbsp;pašeráckých člunů, které bloudí hlubinami domů?“</span></p>
          <p class="chunk" data-nb-ref-number="10" data-nb-words="131" data-nb-chars="772"><span class="idea" data-nb-ref-number="10" id="idea10" data-nb-words="131" data-nb-chars="772">Její přítel se&nbsp;posadil na&nbsp;okraj postele, naklonil se&nbsp;přese mne a&nbsp;začal dívku líbat na&nbsp;tvář, na&nbsp;ramena a&nbsp;na ňadra. Dívka konečně vytáhla ruku zpod mé&nbsp;košile a&nbsp;položila ji&nbsp;svému snoubenci kolem krku. Cítil jsem se&nbsp;trapně a&nbsp;nepohodlně, obrátil jsem se&nbsp;na&nbsp;břicho a&nbsp;pokoušel se&nbsp;podplazit jejich objímající se&nbsp;těla. „Nebyl jsem vůbec na&nbsp;lodi, když ztroskotala,“ říkal muž mezi polibky svým jemným a&nbsp;laskavým hlasem. „Když jsi usnula, odešel jsem do&nbsp;obchodního domu, abych ti&nbsp;koupil datle, sušené meruňky a&nbsp;kešu-oříšky.“ Vytáhl z&nbsp;igelitové tašky kešu-oříšek a&nbsp;vložil jej dívce do&nbsp;úst. Mne už&nbsp;si&nbsp;nevšímali; konečně se&nbsp;mi&nbsp;podařilo vysoukat z&nbsp;postele, odcházel jsem pokojem k&nbsp;oknu, ve&nbsp;kterém svítil měsíc, slyšel jsem ještě za&nbsp;sebou jejich rozhovor, do&nbsp;kterého se&nbsp;mísilo hučení vln.</span></p>
          <p class="chunk" data-nb-ref-number="11" data-nb-words="23" data-nb-chars="142"><span class="idea" data-nb-ref-number="11" id="idea11" data-nb-words="23" data-nb-chars="142">„Co si&nbsp;teď počneme?“ řekla dívka. „Už nikdy se&nbsp;nedostaneme na&nbsp;ostrov, nikdy nebudeme chodit po&nbsp;bílých promenádách, sedět na&nbsp;terase nad mořem…“</span></p>
          <p class="chunk" data-nb-ref-number="12" data-nb-words="47" data-nb-chars="321"><span class="idea" data-nb-ref-number="12" id="idea12" data-nb-words="47" data-nb-chars="321">„To nevadí,“ odpovídal její přítel, „je to&nbsp;takhle lepší, budeme si&nbsp;všechno představovat, to&nbsp;bude daleko krásnější. Budeme si&nbsp;každý den vymýšlet výlety, hry v&nbsp;zářících bazénech, skvělé parties s&nbsp;lam­piony, flirty se&nbsp;zajímavými lidmi, tance na&nbsp;nočních palubách jacht. Nejsme přece tak tupí, abychom potřebovali skutečnost…“</span></p>
          <p class="chunk" data-nb-ref-number="13" data-nb-words="373" data-nb-chars="2217"><span class="idea" data-nb-ref-number="13" id="idea13" data-nb-words="373" data-nb-chars="2217">Hlasy v&nbsp;hloubce pokoje se&nbsp;slily s&nbsp;šuměním moře. Vyšel jsem z&nbsp;bytu na&nbsp;tmavou chodbu, dveře domu vedly přímo k&nbsp;nuselským schodům. Scházel jsem do&nbsp;údolí po&nbsp;zavátých schodech, po&nbsp;levé straně vystupovaly z&nbsp;tunelu dole pod svahem koleje a&nbsp;větvily se, po&nbsp;pravé straně se&nbsp;nad schody sklánělo přes plot křoví, rostoucí na&nbsp;okraji strmých zasněžených zahrad. Mé&nbsp;nohy opatrně hledaly v&nbsp;závějích hrany schodů; měsíc zmizel za&nbsp;mraky, byla hluboká tma, a&nbsp;přesto se&nbsp;mi&nbsp;zdálo, jako by&nbsp;ve&nbsp;sněhu probouzela slabé jiskření jakási záře. Otočil jsem se&nbsp;a&nbsp;strnul jsem. Po&nbsp;schodech pomalu, se&nbsp;skloněnou hlavou, sestupovala postava, od&nbsp;hlavy až&nbsp;k&nbsp;patě zářící bledým nazelenalým světlem. Byla zahalená do&nbsp;bělostného pláště s&nbsp;širokou kapucí, která zakrývala obličej. Bílou látkou prosakovaly velké skvrny tmavé krve. Ustoupil jsem k&nbsp;plotu zahrady, ucítil jsem, jak mě&nbsp;ohnuté větvičky křoví tlačí do&nbsp;zad a&nbsp;jak mi&nbsp;vjíždějí do&nbsp;vlasů. Zářící postava se&nbsp;blížila; když se&nbsp;dotkla nohou schodu, na&nbsp;kterém jsem stál, zastavila se&nbsp;a&nbsp;otočila ke&nbsp;mně hlavu. Odhrnula kapuci a&nbsp;já vykřikl: uviděl jsem vyhublou tvář, která na&nbsp;mne v&nbsp;posledních dnech hleděla z&nbsp;mnoha obrazů a&nbsp;soch, uviděl jsem hlubokou, neuzavírající se&nbsp;ránu na&nbsp;krku, z&nbsp;níž se&nbsp;řinula tmavá krev. „Dargúz,“ zašeptal jsem. Stáli jsme proti sobě a&nbsp;mlčky se&nbsp;na&nbsp;sebe dívali, za&nbsp;bledě zářící hlavou s&nbsp;dlouhými rozcuchanými vlasy projížděl po&nbsp;viaduktu noční expres s&nbsp;rozsvícenými okny, krev tiše kapala po&nbsp;sněhu. Nevěděl jsem, jak se&nbsp;mám chovat, dosud nikdy jsem se&nbsp;s&nbsp;žádným bohem nesetkal. Málem jsem k&nbsp;němu přistoupil a&nbsp;podal mu&nbsp;ruku. Měl bych jej poprosit, aby přenesl snoubence, jejichž loď ztroskotala ve&nbsp;zrádném vnitřním moři, na&nbsp;ostrovy, aby pomohl Alweyře v&nbsp;jejím zmatku a&nbsp;únavě? Měl jsem ho&nbsp;požádat, aby mě&nbsp;zavedl do&nbsp;svého města, k&nbsp;jeho náměstím a&nbsp;palácům, které přede mnou stále ustupovaly? Ale Dargúz nevypadal, že&nbsp;by&nbsp;mohl někomu pomoci. Nebylo to&nbsp;pyšné a&nbsp;kruté božstvo, které zobrazovaly sochy. Jeho tvář byla tváří uštvaného cizince, který stejně jako já&nbsp;zmateně bloudí krajinami exilu. Zdálo se, že&nbsp;jeho božské bytí je&nbsp;jen jedním nekonečně velkým utrpením, které nikdy nemůže skončit. Pocítil jsem k&nbsp;němu soucit, rád bych pro něj něco udělal, ale věděl jsem, že&nbsp;pro něj žádná pomoc není.</span></p>
          <p class="chunk" data-nb-ref-number="14" data-nb-words="45" data-nb-chars="288"><span class="idea" data-nb-ref-number="14" id="idea14" data-nb-words="45" data-nb-chars="288">Dargúz si&nbsp;zase přetáhl přes hlavu kapuci a&nbsp;sestupoval dál po&nbsp;schodech. Viděl jsem, jak minul restauraci Excelsior a&nbsp;zahnul do&nbsp;tichých ulic mezi nuselskými schody a&nbsp;Botičem, do&nbsp;prostoru plného stažených rolet garáží, slepých zdí dílen, rozpadajících se&nbsp;továren a&nbsp;zaprášeného křoví u&nbsp;trati.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./druhe_mesto_024.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>