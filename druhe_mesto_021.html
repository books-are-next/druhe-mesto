<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="17 Ve zdymadle">
    <meta name="apple-mobile-web-app-capable" content="yes">
    <title>17 Ve zdymadle</title>
    <link rel="stylesheet" href="./style/style.min.css" media="screen" integrity="sha256-hy7VOJQDJ1txYooRvl4ln9Qbor4AYeoD7+SI15/4NjI=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./druhe_mesto_020.html">
    <link rel="next" href="./druhe_mesto_022.html">
    <meta name="nb-order" content="17">
    <link rel="self" href="druhe_mesto_021.html">
    <meta name="nb-identifier" content="ajvaz-druhe-mesto-1251ef0">
    <meta name="nb-role" content="chapter">
  </head>
  <body data-nb-words="2211" data-nb-chars="13484" class="nb-role-chapter nb-custom-style">
    <nav role="doc-toc">
      <ul class="plain section">
        <li><a href="druhe_mesto_005.html">1 Kniha ve fialové vazbě</a></li>
        <li><a href="druhe_mesto_006.html">2 V&nbsp;univerzitní knihovně</a></li>
        <li><a href="druhe_mesto_007.html">3 Petřín</a></li>
        <li><a href="druhe_mesto_008.html">4 Malostranská kavárna</a></li>
        <li><a href="druhe_mesto_009.html">5 Zahrady</a></li>
        <li><a href="druhe_mesto_010.html">6 Noční přednáška</a></li>
        <li><a href="druhe_mesto_011.html">7 Slavnost</a></li>
        <li><a href="druhe_mesto_012.html">8 Bistro na Pohořelci</a></li>
        <li><a href="druhe_mesto_013.html">9 Na věži</a></li>
        <li><a href="druhe_mesto_014.html">10 Chlad skel</a></li>
        <li><a href="druhe_mesto_015.html">11 Obchod v&nbsp;Maiselově ulici</a></li>
        <li><a href="druhe_mesto_016.html">12 Let</a></li>
        <li><a href="druhe_mesto_017.html">13 Karlův most</a></li>
        <li><a href="druhe_mesto_018.html">14 Vinárna U&nbsp;Hada</a></li>
        <li><a href="druhe_mesto_019.html">15 Prostěradla</a></li>
        <li><a href="druhe_mesto_020.html">16 Rejnok</a></li>
        <li><a href="druhe_mesto_021.html">17 Ve zdymadle</a></li>
        <li><a href="druhe_mesto_022.html">18 Nádraží</a></li>
        <li><a href="druhe_mesto_023.html">19 Schody</a></li>
        <li><a href="druhe_mesto_024.html">20 Džungle</a></li>
        <li><a href="druhe_mesto_025.html">21 Skalní chrám</a></li>
        <li><a href="druhe_mesto_026.html">22 Odchod</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./druhe_mesto_020.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="3" data-nb-chars="14"><span class="idea" data-nb-ref-number="1" id="idea1" data-nb-words="3" data-nb-chars="14">17 Ve zdymadle</span></h1>
        <p class="chunk" data-nb-ref-number="2" data-nb-words="172" data-nb-chars="1020"><span class="idea" data-nb-ref-number="2" id="idea2" data-nb-words="172" data-nb-chars="1020">Vydal jsem se&nbsp;na&nbsp;cestu nazpátek ke&nbsp;středu města; podél rozlehlých administrativních budov ze&nbsp;začátku století a&nbsp;podél mříží, za&nbsp;nimiž se&nbsp;bělaly zasněžené parky, jsem scházel dolů k&nbsp;řece, foukal ostrý vítr a&nbsp;vrhal mi&nbsp;do&nbsp;obličeje drobný pichlavý sníh, šel jsem s&nbsp;očima přivřenýma do&nbsp;úzkých štěrbin, v&nbsp;nichž se&nbsp;rozpíjela světla pouličních lamp a&nbsp;automobilů. Procházel jsem po&nbsp;nábřeží pod holými černými stromy, na&nbsp;protější straně ulice se&nbsp;táhly tiché fasády s&nbsp;karyatidami podpírajícími balkony, dole pod kovovým zábradlím tekla tmavá řeka, neviditelná pro oči chodců, spěchajících z&nbsp;místa na&nbsp;místo, stejně jako tichý život těl a&nbsp;jako přízraky koutů. Díval jsem se&nbsp;na&nbsp;tmavou hladinu s&nbsp;chvějícími se&nbsp;světly, uvědomil jsem si, jak se&nbsp;za&nbsp;poslední dny změnilo mé&nbsp;vidění: zasmál jsem se, už&nbsp;jsem jako ti&nbsp;ze&nbsp;skříní a&nbsp;komor, vnímám už&nbsp;skoro jen zbytek světa, okraj, o&nbsp;jehož existenci v&nbsp;mém světě nikdo ani neví, zatímco tvary, mezi nimiž po&nbsp;léta bezpečně plul můj pohled, se&nbsp;začínají rozplývat v&nbsp;mlze. Kdy se&nbsp;sám proměním v&nbsp;přízrak?</span></p>
        <p class="chunk" data-nb-ref-number="3" data-nb-words="103" data-nb-chars="611"><span class="idea" data-nb-ref-number="3" id="idea3" data-nb-words="103" data-nb-chars="611">Když jsem míjel zdymadlo mezi nábřežím a&nbsp;ostrovem, vzpomněl jsem si, co&nbsp;o&nbsp;něm říkali v&nbsp;hospodě. Opřel jsem se&nbsp;o&nbsp;studené zábradlí a&nbsp;podíval se&nbsp;dolů. Oboje vrata propusti byla zavřená, hladina mezi nimi byla na&nbsp;úrovni řeky nad jezem, ve&nbsp;stínu se&nbsp;tiskla ke&nbsp;zdi z&nbsp;kamenných kvádrů na&nbsp;ostrovní straně zdymadla dlouhá nákladní loď, byly na&nbsp;ní&nbsp;nasypané kuželovité hromady říčního písku, na&nbsp;kterých ležel sníh. Viděl jsem prázdný a&nbsp;tmavý vnitřek vyvýšené kapitánské kabiny, prosklené ze&nbsp;všech stran. Přes můstek jsem se&nbsp;dostal na&nbsp;ostrov a&nbsp;po kovovém žebříku zabudovaném v&nbsp;kamenné zdi zdymadla jsem slezl na&nbsp;palubu lodi.</span></p>
        <p class="chunk" data-nb-ref-number="4" data-nb-words="222" data-nb-chars="1397"><span class="idea" data-nb-ref-number="4" id="idea4" data-nb-words="222" data-nb-chars="1397">Po&nbsp;schůdkách jsem vystoupil do&nbsp;kabiny. Na&nbsp;přístrojové desce světélkovaly a&nbsp;tiše tikaly ciferníky, skleněnou stěnou byly vidět mokré kameny zdí, červené světlo nad zavřenými kovovými vraty propusti, které dopadalo na&nbsp;zasněžený keř, silueta věže u&nbsp;Jiráskova mostu. Náhle se&nbsp;loď zakolébala. Hladina se&nbsp;pohnula a&nbsp;začala klesat, díval jsem se, jak se&nbsp;jeden za&nbsp;druhým obnažují přitesané kameny ve&nbsp;zdi. Po&nbsp;nějaké době jsem si&nbsp;uvědomil, že&nbsp;hladina už&nbsp;dávno musela dosáhnout úrovně řeky pod jezem. Voda se&nbsp;však nepřestávala kamsi ztrácet, vrata na&nbsp;obou stranách propusti už&nbsp;vystoupila nad hladinu: ukázalo se, že&nbsp;stojí na&nbsp;kamenných zdech; loď tiše sestupovala do&nbsp;neustále se&nbsp;prohlubující propasti ohraničené čtyřmi stěnami z&nbsp;čedičových kvádrů. V&nbsp;hloubce pod hladinou zazářila světla a&nbsp;stoupala vzhůru: za&nbsp;chvíli se&nbsp;vynořila rozsvícená okna. Postupně vyplouvaly další řady oken, okna byla ve&nbsp;všech čtyřech zdech, některá z&nbsp;nich byla tmavá, ale ve&nbsp;většině se&nbsp;svítilo, za&nbsp;nimi byly vidět pokoje, které se&nbsp;skoro nelišily od&nbsp;bytů v&nbsp;naší části města, až&nbsp;na&nbsp;to, že&nbsp;na&nbsp;stěnách, vymalovaných válečkem, visely křiklavě kolorované reliéfy, jež zo­brazovaly Dargúze požíraného tygrem. Z&nbsp;vody se&nbsp;vynořovaly stále nové pokoje, stoupaly kolem skla kabiny a&nbsp;mizely ve&nbsp;výšce. V&nbsp;jednom seděla rodina u&nbsp;večeře, v&nbsp;jiném plešatý pán v&nbsp;tričku luštil v&nbsp;novinách křížovku, jinde se&nbsp;stará paní s&nbsp;drdolem skláněla nad šicím strojem.</span></p>
        <p class="chunk" data-nb-ref-number="5" data-nb-words="797" data-nb-chars="4906"><span class="idea" data-nb-ref-number="5" id="idea5" data-nb-words="797" data-nb-chars="4906">Asi po&nbsp;hodině se&nbsp;loď zastavila. Podíval jsem se&nbsp;vzhůru: připadalo mi, že&nbsp;stojím na&nbsp;dvorku mrakodrapu, nade mnou svítila okna několika desítek pater, svislé linie se&nbsp;sbíhaly v&nbsp;závratné perspektivě k&nbsp;neviditelnému otvoru vysoko nahoře, odkud dopadaly na&nbsp;sklo kabiny drobné vločky sněhu. Občas někde nějaké okno zhaslo a&nbsp;jinde se&nbsp;jiné okno rozsvítilo, občas se&nbsp;některé z&nbsp;oken otevřelo, objevila se&nbsp;v&nbsp;něm tmavá silueta, ozval se&nbsp;pronikavý ženský hlas, který někoho volal. Těsně nad hladinou vedle boku lodi jsem uviděl okno prázdného a&nbsp;tmavého pokoje, ve&nbsp;zdi naproti oknu tlumeně zářilo matové sklo dveří, které vedly do&nbsp;vedlejší místnosti, kde se&nbsp;svítilo; slabé světlo z&nbsp;druhého pokoje nechalo v&nbsp;přítmí vyvstávat obrysy nábytku a&nbsp;bledě se&nbsp;lesklo na&nbsp;hladkých plochách skříní a&nbsp;skel. Na&nbsp;stěně nad těžkým koženým křeslem visel obraz, zdálo se&nbsp;mi, že&nbsp;v&nbsp;jeho nejasných skvrnách rozeznávám rozesmátou, dozadu zakloněnou Alweyřinu tvář ve&nbsp;vírech rozevlátých vlasů. Všiml jsem si, že&nbsp;okno je&nbsp;pootevřené, a&nbsp;přelezl jsem z&nbsp;lodi do&nbsp;pokoje. Ucítil jsem pach starého čalounění a&nbsp;rozeschlých vitrín, uslyšel jsem málo srozumitelné ženské hlasy, které přicházely z&nbsp;vedlejší osvětlené místnosti. Po&nbsp;špičkách jsem se&nbsp;přiblížil k&nbsp;obrazu: ukázalo se, že&nbsp;mě&nbsp;oklamalo šero, na&nbsp;obraze nebyla Alweyra, nebyl to&nbsp;vůbec portrét, ale olejomalba v&nbsp;pozlaceném sádrovém rámu (na jeho spodní části byl přišroubovaný oválný plíšek s&nbsp;číslem 2092), zobrazující moderní vzdušný interiér jakési luxusní vily, širokým oknem a&nbsp;otevřenými dveřmi na&nbsp;terasu se&nbsp;táhla čára mořského horizontu, rozpitá horkým vzduchem, za&nbsp;terasou se&nbsp;třemi lehkými proutěnými křesly, nepravidelně rozhozenými po&nbsp;dlaždičkách tak, jak je&nbsp;někdo zanechal při vstávání, s&nbsp;tenisovou raketou, šikmo opřenou o&nbsp;roh bíle nalakovaného zábradlí, bylo vidět oblý mořský záliv, na&nbsp;písku pláže leželi lidé v&nbsp;plavkách, zmalátnělí horkem, nad pláží stoupal prudce vzhůru svah zarostlý palmami a&nbsp;olivovníky, vysoko do&nbsp;svahu šplhaly vily, jejichž bílé zdi svítily mezi listím. Na&nbsp;stěně, která byla kolmá k&nbsp;oknu a&nbsp;ke dveřím na&nbsp;terasu, visel tmavý obraz a&nbsp;pod obrazem leželo na&nbsp;podlaze bezvládné tělo mladého muže ve&nbsp;světlém obleku, nad ním se&nbsp;sklánělo a&nbsp;nelítostně se&nbsp;mu&nbsp;zahryzávalo do&nbsp;hlavy strašné zvíře&nbsp;– setkával jsem se&nbsp;tedy opět s&nbsp;obvyklým motivem umění druhého města, tentokrát však vraždícím zvířetem nebyl tygr, ale mravenec velký jako dospělý člověk. Červená krev tekla po&nbsp;podlaze a&nbsp;vpíjela se&nbsp;do&nbsp;třásní koberce. V&nbsp;přední části místnosti neznámý umělec namaloval psací stůl, na&nbsp;jeho desce se&nbsp;povalovalo několik dopisů; na&nbsp;obálce jednoho z&nbsp;nich bylo vidět hlavičku se&nbsp;slovy Société des Bains de&nbsp;Mer. U&nbsp;okraje stolu ležela rozevřená silná kniha; na&nbsp;toto místo obrazu dopadal pruh světla z&nbsp;vedlejší místnosti, a&nbsp;tak jsem mohl přečíst text na&nbsp;jejích stránkách: byla to&nbsp;Odysseia a&nbsp;byl v&nbsp;ní tužkou podtržený verš „ó moi egó, teón aute brotón es&nbsp;gaian hikanó?“&nbsp;– v&nbsp;zemi jakých lidí jsem se&nbsp;to, proboha, zase octl?&nbsp;–, vedle na&nbsp;prázdném okraji stránky bylo tužkou drobným písmem připsáno: „Po dlouhá léta napjatá tětiva úzkosti se&nbsp;zadrnčením praskla, když se&nbsp;ve&nbsp;své zlaté masce, zářící jedovatými odlesky nočních světel, nečekaně zjevil Ten, který k&nbsp;ránu zpívá ve&nbsp;skříni. Tvary se&nbsp;zachvěly a&nbsp;pukly; co&nbsp;se&nbsp;na&nbsp;nás vyřinulo, přicházelo z&nbsp;krajin za&nbsp;nejzazšími hranicemi slasti a&nbsp;hnusu, z&nbsp;prázdných kufrů pod postelí. Kupodivu se&nbsp;ukázalo, že&nbsp;tato neslavná láva ze&nbsp;zapomenutých vnitřků, valící se&nbsp;pomalu protrženými povrchy, by&nbsp;snad byla s&nbsp;to zajistit jednotu světa, ve&nbsp;kterou jsme přestali doufat už&nbsp;v&nbsp;pojízdných lázních, bloudících po&nbsp;prázdných okresních silnicích mezi švestkovými alejemi, poprvé v&nbsp;životě nás napadlo, že&nbsp;nestvůry jsou možná našimi přáteli. Co&nbsp;na&nbsp;tom, že&nbsp;pojidlo rodící se&nbsp;jednoty bude páchnoucí břečka, hlavně že&nbsp;naše tváře budou opět namalovány na&nbsp;bílé sloupy tyčící se&nbsp;uprostřed džungle. Na&nbsp;jejich vrcholcích sedí zelené opičky, od&nbsp;jezera je&nbsp;slyšet řev jaguára. Ode dneška se&nbsp;budeme blížit ke&nbsp;každému břehu s&nbsp;prázdnýma rukama a&nbsp;s&nbsp;úsměvem, který bude pohoršovat rodáky víc než naše někdejší podrývání zákonů. Bude to&nbsp;zábavné. Nad naší úpornou laskavostí nemůže nic na&nbsp;světě zvítězit, heslo Laskavost k&nbsp;obludám, v&nbsp;němž se&nbsp;bude konečně zase mluvit o&nbsp;tichém cinkání skleniček ve&nbsp;vitríně v&nbsp;bytech u&nbsp;trati, bude opět zařazeno do&nbsp;encyk­lopedie a&nbsp;založeno svatým obrázkem, na&nbsp;kterém bude bolestně se&nbsp;třpytící katedrála z&nbsp;ledu. Zvěř, která bloudila v&nbsp;našich gestech, se&nbsp;osvobodila a&nbsp;tančí teď každou noc na&nbsp;náměstí pod zvonicí. Už&nbsp;se&nbsp;nám nic nemůže stát, není čeho se&nbsp;bát. Jemné dotyky vonné pleti a&nbsp;skvělá práce ostrých zubů patří k&nbsp;téže slavnosti, která se&nbsp;šíří ze&nbsp;souhvězdí na&nbsp;souhvězdí. Ať&nbsp;přijde Nausikaa s&nbsp;dívkami, ať&nbsp;se&nbsp;připlazí pískem stádo oblud…“ Text končil čarou, která se&nbsp;táhla napříč přes celou stránku a&nbsp;na jednom místě ji&nbsp;protrhávala; byla to&nbsp;asi stopa po&nbsp;okamžiku, kdy se&nbsp;tomu, kdo psal tuto zvláštní glosu, zahryzl obří mravenec do&nbsp;zátylku a&nbsp;odvlekl jej od&nbsp;stolu.</span></p>
        <p class="chunk" data-nb-ref-number="6" data-nb-words="155" data-nb-chars="954"><span class="idea" data-nb-ref-number="6" id="idea6" data-nb-words="155" data-nb-chars="954">Na&nbsp;obraze, který visel na&nbsp;zdi nad mravencem a&nbsp;mladým mužem, byl pohled na&nbsp;Hlavní nádraží v&nbsp;Praze v&nbsp;noci, docela vzadu, na&nbsp;poslední koleji pod svahem, stál odstavený vlak, jeho okna byla tmavá, až&nbsp;na&nbsp;jedno, ze&nbsp;kterého vycházela silná nafialovělá záře. Přes spleť kolejí, na&nbsp;nichž se&nbsp;odrážela záře z&nbsp;vlaku i&nbsp;červená a&nbsp;zelená světla semaforů, se&nbsp;k&nbsp;osvětlenému oknu scházeli lidé přinášející podivné dary, vlekli vycpaná velká zvířata a&nbsp;neurčitelné a&nbsp;složité stroje, dva železničáři klopýtali přes koleje s&nbsp;rozměrným obrazem, na&nbsp;kterém byl namalovaný restaurační sál hotelu, jaké bývají v&nbsp;malých městech na&nbsp;náměstí vedle radnice a&nbsp;spořitelny, místnost zaplavená smutným dopoledním světlem byla prázdná, až&nbsp;na&nbsp;bělovlasého pána, který se&nbsp;v&nbsp;hloubce boxu skláněl nad novinami, na&nbsp;zdi nad ním visel obraz potemnělý kouřem, zdálo se&nbsp;mi, že&nbsp;je&nbsp;to&nbsp;stejný obraz jako ten, před kterým jsem stál: obraz interiéru přímořské vily, v&nbsp;níž obří mravenec zabíjí mladého muže.</span></p>
        <p class="chunk" data-nb-ref-number="7" data-nb-words="239" data-nb-chars="1458"><span class="idea" data-nb-ref-number="7" id="idea7" data-nb-words="239" data-nb-chars="1458">Po&nbsp;celou dobu, kdy jsem si&nbsp;prohlížel obraz na&nbsp;zdi a&nbsp;obrazy v&nbsp;něm, se&nbsp;za&nbsp;skleněnými dveřmi ozývaly nezřetelné ženské hlasy a&nbsp;byl odtud slyšet smích. Byl jsem tak zaujatý obrazy, že&nbsp;jsem zvukům, které přicházely z&nbsp;vedlejšího pokoje, nevěnoval pozornost. Náhle se&nbsp;mi&nbsp;zdálo, že&nbsp;za&nbsp;dveřmi někdo vyslovil jméno ulice, ve&nbsp;které bydlím. Postavil jsem se&nbsp;ke&nbsp;zdi vedle dveří a&nbsp;přitiskl jsem ucho k&nbsp;jejich dřevěnému rámu. Uslyšel jsem ženský hlas, který pobaveně říkal: „… neví ani, že&nbsp;tahle ulice je&nbsp;součástí staré a&nbsp;dlouhé cesty, která vede městy, lesy a&nbsp;pláněmi k&nbsp;zlatému paláci v&nbsp;džungli, většina lidí zapomněla na&nbsp;souvislost úseků cesty a&nbsp;na směr, který dal cestě vzniknout a&nbsp;který jí&nbsp;stále skrytě vládne. Cesta se&nbsp;často ztrácí v&nbsp;krajině, nelze ji&nbsp;rozeznat v&nbsp;trávě, její okraje splývají s&nbsp;lemem lesa, její milníky, ohlazené deštěm mnoha staletí a&nbsp;porostlé mechem, málokdo odliší od&nbsp;obyčejných kamenů. I&nbsp;ten, kdo tuší souvislost cesty, začne pochybovat, když prochází dlouhé měsíce a&nbsp;roky jen chodbami venkovských hospod s&nbsp;vlhkým pachem omítky a&nbsp;s&nbsp;viklajícími se&nbsp;dlaždicemi, dvorky zarůstajícími kopřivami, zablácenými úvozy, pavlačemi s&nbsp;hromadami starých krámů, říká si, tyhle páchnoucí prostory přece nemohou být cestou k&nbsp;paláci&nbsp;– když se&nbsp;vydával na&nbsp;cestu, představoval si&nbsp;vznešené symetrie a&nbsp;průhledy mezi žulovými pylony, myslí si, že&nbsp;už&nbsp;dávno z&nbsp;cesty sešel, a&nbsp;často vzdá své hledání právě před nějakými zpuchřelými dveřmi, za&nbsp;nimiž už&nbsp;začínají královské sály.“</span></p>
        <p class="chunk" data-nb-ref-number="8" data-nb-words="106" data-nb-chars="597"><span class="idea" data-nb-ref-number="8" id="idea8" data-nb-words="106" data-nb-chars="597">„Ano,“ zasmál se&nbsp;druhý ženský hlas, „cesta je&nbsp;nejvíc cestou právě tehdy, když se&nbsp;ztrácí v&nbsp;krajině, když se&nbsp;nám zdá, že&nbsp;už&nbsp;nevede dál: tehdy se&nbsp;rozplývá cíl, cíl, který nás na&nbsp;cestě vždycky jenom mate, protože je&nbsp;naší představou, vrostlou do&nbsp;místa, z&nbsp;něhož vycházíme, a&nbsp;neustále nás k&nbsp;němu stahující zpět; teprve tehdy máme naději, že&nbsp;dojdeme na&nbsp;konec cesty, když na&nbsp;cíl i&nbsp;na cestu zapomeneme, když vstoupíme do&nbsp;prostoru a&nbsp;necháme se&nbsp;vést jeho tichými proudy, královský palác se&nbsp;zablyští na&nbsp;prahu noci mezi kmeny stromů tehdy, když už&nbsp;jsme dávno zapomněli na&nbsp;své sny o&nbsp;tom, že&nbsp;jej jednou spatříme.“</span></p>
        <p class="chunk" data-nb-ref-number="9" data-nb-words="33" data-nb-chars="189"><span class="idea" data-nb-ref-number="9" id="idea9" data-nb-words="33" data-nb-chars="189">„Jak je&nbsp;legrační,“ řekl třetí veselý ženský hlas, „neví, že&nbsp;konec cesty ovládá všechny její úseky: jde po&nbsp;známých ulicích a&nbsp;neví, že&nbsp;vlastně míří k&nbsp;zlatému paláci nebo se&nbsp;od&nbsp;něho vzdaluje.“</span></p>
        <p class="chunk" data-nb-ref-number="10" data-nb-words="9" data-nb-chars="52"><span class="idea" data-nb-ref-number="10" id="idea10" data-nb-words="9" data-nb-chars="52">„Co teď vlastně dělá?“ přerušil smích jeden z&nbsp;hlasů.</span></p>
        <p class="chunk" data-nb-ref-number="11" data-nb-words="15" data-nb-chars="83"><span class="idea" data-nb-ref-number="11" id="idea11" data-nb-words="15" data-nb-chars="83">„Je ve&nbsp;vedlejším pokoji, prohlíží si&nbsp;obraz.“ Strnul jsem a&nbsp;přitiskl jsem se&nbsp;ke&nbsp;zdi.</span></p>
        <p class="chunk" data-nb-ref-number="12" data-nb-words="13" data-nb-chars="75"><span class="idea" data-nb-ref-number="12" id="idea12" data-nb-words="13" data-nb-chars="75">„Už si&nbsp;jej neprohlíží, asi teď poslouchá za&nbsp;dveřmi. Myslíte, že&nbsp;nás slyší?“</span></p>
        <p class="chunk" data-nb-ref-number="13" data-nb-words="5" data-nb-chars="37"><span class="idea" data-nb-ref-number="13" id="idea13" data-nb-words="5" data-nb-chars="37">„Ať poslouchá, stejně nic nepochopí.“</span></p>
        <p class="chunk" data-nb-ref-number="14" data-nb-words="17" data-nb-chars="131"><span class="idea" data-nb-ref-number="14" id="idea14" data-nb-words="17" data-nb-chars="131">„Nepochopí, nepochopí,“ smály se&nbsp;zvonivě ženské hlasy, „stejně jako nepochopil vzkaz, který pro něj zanechal Zakousnutý Mravencem.“</span></p>
        <p class="chunk" data-nb-ref-number="15" data-nb-words="10" data-nb-chars="72"><span class="idea" data-nb-ref-number="15" id="idea15" data-nb-words="10" data-nb-chars="72">„Je hloupý,“ jásaly hlasy, „jak by&nbsp;mohl porozumět slovům Za­kousnutého!“</span></p>
        <p class="chunk" data-nb-ref-number="16" data-nb-words="34" data-nb-chars="183"><span class="idea" data-nb-ref-number="16" id="idea16" data-nb-words="34" data-nb-chars="183">Jeden z&nbsp;hlasů se&nbsp;zakuckával smíchy: „Určitě se&nbsp;vyděsil toho, co&nbsp;viděl na&nbsp;obraze, netuší, že&nbsp;mnohem větší hmyz s&nbsp;ním bude po&nbsp;léta žít v&nbsp;jeho garsonce! Myslím, že&nbsp;to&nbsp;bude velká moucha.“</span></p>
        <p class="chunk" data-nb-ref-number="17" data-nb-words="68" data-nb-chars="405"><span class="idea" data-nb-ref-number="17" id="idea17" data-nb-words="68" data-nb-chars="405">„Moucha! Moucha!“ volaly hlasy radostně. Opět se&nbsp;rozlehl jásavý smích, hlasy se&nbsp;začaly překřikovat: „Bude se&nbsp;živit knihami z&nbsp;jeho knihovny, bude je&nbsp;vytahovat sosákem z&nbsp;regálů!“ „Bude mu&nbsp;věrná; když půjde na&nbsp;výlet, poleze na&nbsp;silnici za&nbsp;ním, marně ji&nbsp;bude odhánět!“ „Ve vlaku se&nbsp;k&nbsp;němu vecpe do&nbsp;obsazeného kupé!“ „Při prohlídce zámku se&nbsp;bude moucha klouzat v&nbsp;papučích po&nbsp;hladkých parketách ze&nbsp;sálu do&nbsp;sálu!“</span></p>
        <p class="chunk" data-nb-ref-number="18" data-nb-words="210" data-nb-chars="1300"><span class="idea" data-nb-ref-number="18" id="idea18" data-nb-words="210" data-nb-chars="1300">Prudce jsem otevřel dveře. Osvětlená místnost, na&nbsp;jejímž prahu jsem se&nbsp;octl, byla kuchyně, stála tu&nbsp;stará kredenc, natřená krémovým lakem, který protkávala síť prasklin, a&nbsp;kulatý stůl pokrytý igelitovým ubrusem. V&nbsp;místnosti nikdo nebyl. U&nbsp;zdi na&nbsp;sklopeném šicím stroji se&nbsp;na&nbsp;gramofonu otáčela deska, její obal, na&nbsp;kterém byla barevná fotografie nějakého alpského hotelu, byl opřený o&nbsp;stěnu. Ženské hlasy přicházely z&nbsp;malého reproduktoru, který stál vedle gramofonu. Ještě něco vykřikovaly o&nbsp;mouše a&nbsp;smály se, pak přenoska dojela ke&nbsp;středu desky a&nbsp;zastavila se. Hlasy umlkly. Vrátil jsem přenosku o&nbsp;několik drážek dozadu a&nbsp;uslyšel jsem znovu: „… že&nbsp;mnohem větší hmyz s&nbsp;ním bude po&nbsp;léta žít…,“ všechno se&nbsp;přesně opakovalo, stejná slova, stejný smích. Ozvalo se&nbsp;hučení vody, hned jsem pochopil, že&nbsp;hladina v&nbsp;propusti zase začíná stoupat, proběhl jsem rychle kuchyní a&nbsp;tmavým pokojem, vyskočil jsem na&nbsp;předprseň okna, přes kterou se&nbsp;už&nbsp;dovnitř valila voda, v&nbsp;posledním okamžiku jsem se&nbsp;zachytil rukama vzdalující se&nbsp;paluby a&nbsp;vylezl jsem na&nbsp;loď. Lehl jsem si&nbsp;na&nbsp;zasněženou hromadu písku a&nbsp;díval se&nbsp;nahoru do&nbsp;dlouhého svislého tunelu, kterým propadával sníh, ženský smích z&nbsp;gramofonové desky zmlkl pod vodou, rozsvícená okna mizela pod hladinou, za&nbsp;nějaký čas loď zase stála tam, kde jsem ji&nbsp;poprvé uviděl.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./druhe_mesto_022.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>