<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="20 Džungle">
    <meta name="apple-mobile-web-app-capable" content="yes">
    <title>20 Džungle</title>
    <link rel="stylesheet" href="./style/style.min.css" media="screen" integrity="sha256-1cpg/RYkJEcZJuKsZ8cbs3M2r9kOplEXHcv5iqCbmLE=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Michal Ajvaz: Druhé město">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Druhé město">
    <meta property="og:title" content="Druhé město">
    <meta property="og:type" content="book">
    <meta property="og:book:author" content="Michal Ajvaz">
    <meta property="twitter:title" content="Michal Ajvaz: Druhé město">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./druhe_mesto_023.html">
    <link rel="next" href="./druhe_mesto_025.html">
    <meta name="nb-order" content="20">
    <link rel="self" href="druhe_mesto_024.html">
    <meta name="nb-identifier" content="ajvaz-druhe-mesto-d411a48">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="2339" data-nb-chars="14495">
    <nav role="doc-toc">
      <ul class="plain section">
        <li><a href="druhe_mesto_005.html">1 Kniha ve fialové vazbě</a></li>
        <li><a href="druhe_mesto_006.html">2 V&nbsp;univerzitní knihovně</a></li>
        <li><a href="druhe_mesto_007.html">3 Petřín</a></li>
        <li><a href="druhe_mesto_008.html">4 Malostranská kavárna</a></li>
        <li><a href="druhe_mesto_009.html">5 Zahrady</a></li>
        <li><a href="druhe_mesto_010.html">6 Noční přednáška</a></li>
        <li><a href="druhe_mesto_011.html">7 Slavnost</a></li>
        <li><a href="druhe_mesto_012.html">8 Bistro na Pohořelci</a></li>
        <li><a href="druhe_mesto_013.html">9 Na věži</a></li>
        <li><a href="druhe_mesto_014.html">10 Chlad skel</a></li>
        <li><a href="druhe_mesto_015.html">11 Obchod v&nbsp;Maiselově ulici</a></li>
        <li><a href="druhe_mesto_016.html">12 Let</a></li>
        <li><a href="druhe_mesto_017.html">13 Karlův most</a></li>
        <li><a href="druhe_mesto_018.html">14 Vinárna U&nbsp;Hada</a></li>
        <li><a href="druhe_mesto_019.html">15 Prostěradla</a></li>
        <li><a href="druhe_mesto_020.html">16 Rejnok</a></li>
        <li><a href="druhe_mesto_021.html">17 Ve zdymadle</a></li>
        <li><a href="druhe_mesto_022.html">18 Nádraží</a></li>
        <li><a href="druhe_mesto_023.html">19 Schody</a></li>
        <li><a href="druhe_mesto_024.html">20 Džungle</a></li>
        <li><a href="druhe_mesto_025.html">21 Skalní chrám</a></li>
        <li><a href="druhe_mesto_026.html">22 Odchod</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./druhe_mesto_023.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="10"><span class="idea" data-nb-ref-number="1" id="idea1" data-nb-words="2" data-nb-chars="10">20 Džungle</span></h1>
        <section>
          <p class="chunk" data-nb-ref-number="2" data-nb-words="74" data-nb-chars="450"><span class="idea" data-nb-ref-number="2" id="idea2" data-nb-words="74" data-nb-chars="450">To, co&nbsp;dívka říkala o&nbsp;ztroskotání mezi policemi knih, mi&nbsp;připomnělo slova vědeckého pracovníka z&nbsp;Klementina o&nbsp;temných koutech knihovny. Příštího dne jsem za&nbsp;ním znovu zašel do&nbsp;jeho pracovny, vyprávěl jsem mu&nbsp;o&nbsp;druhém městě a&nbsp;o&nbsp;svém bloudění a&nbsp;poprosil jsem jej, aby mě&nbsp;zavedl do&nbsp;hloubky knižních depozitářů. Moc se&nbsp;mu&nbsp;to&nbsp;nelíbilo; bylo vidět, že&nbsp;skutečně už&nbsp;dávno ztratil chuť navštěvovat podezřelé okraje prostoru a&nbsp;pátrat tam po&nbsp;skrytých hranicích.</span></p>
          <p class="chunk" data-nb-ref-number="3" data-nb-words="614" data-nb-chars="3777"><span class="idea" data-nb-ref-number="3" id="idea3" data-nb-words="614" data-nb-chars="3777">„Myslím, že&nbsp;byste měl těch svých výprav už&nbsp;nechat,“ řekl mi. „Už sám začínáte vypadat jako obyvatel nějakého přízračného města. A&nbsp;pokud se&nbsp;chcete do&nbsp;druhého města dostat za&nbsp;každou cenu, radil bych vám, abyste si&nbsp;vybral nějakou jinou cestu. Přechod přes knihovnu je&nbsp;nebezpečný. Knihovna je&nbsp;záludná; často na&nbsp;hřbety knih, které stojí na&nbsp;začátku regálu, dopadá oknem denní světlo, je&nbsp;tu&nbsp;slyšet rámus z&nbsp;ulice, dvě knihovnice se&nbsp;tu&nbsp;potkaly a&nbsp;baví se&nbsp;o&nbsp;včerejším televizním programu, a&nbsp;na konci police se&nbsp;už&nbsp;převaluje mlha v&nbsp;přítmí, z&nbsp;knih visí páchnoucí chaluhy, ozývá se&nbsp;zlé vrčení jakéhosi zvířete. Stává se, že&nbsp;i&nbsp;zkušený knihovník přecení svou znalost knihovny a&nbsp;vydá se&nbsp;hledat knihu do&nbsp;některé málo prozkoumané oblasti: kolegové jej varují, aby nikam nechodil, ale on&nbsp;se&nbsp;jen usmívá a&nbsp;říká, že&nbsp;pracuje v&nbsp;knihovně už&nbsp;třicet let a&nbsp;zná tu&nbsp;každý kout; když si&nbsp;nedá říci, ostatní knihovníci běží za&nbsp;čtenářem a&nbsp;úpěnlivě jej prosí, aby objednávku zrušil, přinášejí mu&nbsp;vysoké kymácející se&nbsp;sloupy nádherných knih, knih s&nbsp;jiskřícími drahokamy zasazenými do&nbsp;vazeb a&nbsp;se stránkami provoněnými nejvzácnějšími voňavkami Orientu, knih s&nbsp;plastickými ilustracemi, plnými hebkých sametů a&nbsp;jemného písku, knih s&nbsp;jedlými stránkami, které chutnají jako lotos a&nbsp;které čtenář může hned po&nbsp;přečtení sníst, knih z&nbsp;hedvábí, které je&nbsp;možné rozložit a&nbsp;použít buď jako houpací sítě, anebo za&nbsp;větrných dnů jako vznášedla, s&nbsp;nímž se&nbsp;dá&nbsp;plout vysoko nad krajinou, knih s&nbsp;opojnými erotickými příběhy odehrávajícími se&nbsp;na&nbsp;mramorových nočních terasách pod cypřiši na&nbsp;břehu moře: stránky těchto knih jsou prosáklé hašišem, takže ten, kdo knihu čte, po&nbsp;nějaké době vstoupí v&nbsp;živé halucinační vizi sám do&nbsp;děje a&nbsp;koupe se&nbsp;v&nbsp;teplém nočním moři s&nbsp;krásnými dívkami, ale tvrdohlavý čtenář se&nbsp;na&nbsp;knihy, které mu&nbsp;přinášejí, ani nepodívá, trvá na&nbsp;tom, že&nbsp;chce svou knihu, je&nbsp;to&nbsp;nějaká kniha o&nbsp;údržbě automobilu nebo o&nbsp;nakládání okurek, chce ji, protože si&nbsp;ji&nbsp;objednal a&nbsp;domnívá se, že&nbsp;je&nbsp;povinností personálu knihovny, aby ho&nbsp;za&nbsp;každou cenu obsloužil, krásné dceři nešťastného knihovníka, kterou mezitím kdosi zavolal telefonem a&nbsp;která čtenáři nabízí, že&nbsp;mu&nbsp;jako Šeherezáda bude za&nbsp;nocí vyprávět příběhy, říká jenom: ‚Podívejte se, slečno, my&nbsp;dva se&nbsp;spolu vůbec nebudeme bavit, chci svou knihu o&nbsp;údržbě automobilu (nakládání okurek)‘&nbsp;– a&nbsp;tak se&nbsp;knihovník obejme s&nbsp;dcerou a&nbsp;vydává se&nbsp;do&nbsp;nitra knihovny, všichni za&nbsp;ním strnule hledí, v&nbsp;ohbí chodby se&nbsp;otočí a&nbsp;zamává, pak zmizí za&nbsp;regály a&nbsp;už jej nikdy nikdo neuvidí, čtenář marně čeká na&nbsp;svou knihu, začínají jej hryzat výčitky svědomí, chodí se&nbsp;ptát každou hodinu, jestli se&nbsp;už&nbsp;knihovník vrátil, nakonec zůstává celý den u&nbsp;výdeje knih, ráno už&nbsp;od&nbsp;pěti hodin přešlapuje před zamčenými dveřmi Klementina a&nbsp;zpívá přitom temné a&nbsp;táhlé písně. V&nbsp;hlubině knihovny mizí několik knihovníků do&nbsp;roka, knihovnické školy nestačí dodávat čerstvé absolventy. Mezi regály kdosi postavil pomník zmizelým knihovníkům, je&nbsp;to&nbsp;bronzová socha knihovníka v&nbsp;pracovním plášti, který umírá vyčerpáním na&nbsp;hromadě knih, ani v&nbsp;této chvíli jej však neopouští smysl pro povinnost a&nbsp;jeho prsty z&nbsp;posledních sil svírají objednací lístek na&nbsp;knihu Überwindung der Metaphysik durch logische Analyse der Sprache. Nevím, jak knihovníci skončili, jestli zabloudili v&nbsp;nekonečných chodbách mezi regály knih a&nbsp;zahynuli hladem a&nbsp;žízní, nebo jestli je&nbsp;zadávila zvířata číhající v&nbsp;hloubce knihovny, možná, že&nbsp;tam žijí nějaké divoké kmeny, které knihovníky loví a&nbsp;snad i&nbsp;jedí: někdy je&nbsp;z&nbsp;hloubky knihovny slyšet vzdálené bubnování tamtamů a&nbsp;některé knihovnice tvrdí, že&nbsp;zahlédly na&nbsp;konci chodby nebo v&nbsp;mezeře po&nbsp;vyndané knize pomalovanou tvář divocha. Je&nbsp;ale také možné, že&nbsp;divoši jsou vlastně zdivočelí potomci knihovníků, kteří nenašli zpáteční cestu z&nbsp;knihovny. Trváte pořád na&nbsp;tom, abych vás zavedl do&nbsp;nitra knihovny?“</span></p>
          <p class="chunk" data-nb-ref-number="4" data-nb-words="215" data-nb-chars="1282"><span class="idea" data-nb-ref-number="4" id="idea4" data-nb-words="215" data-nb-chars="1282">„Možná, že&nbsp;také zdivočím a&nbsp;budu tančit mezi knihami za&nbsp;zvuků bubnů, možná, že&nbsp;má&nbsp;tvář na&nbsp;konci chodby bude lekat knihovnice, ale teď už&nbsp;je&nbsp;pozdě se&nbsp;vracet, musím dál. Pohyboval jsem se&nbsp;v&nbsp;přílišné blízkosti hranic druhého města, to, co&nbsp;odtamtud vanulo, už&nbsp;stačilo rozleptat poslední zbytky sítě zvyků, do&nbsp;jejíž osnovy je&nbsp;vetkané všechno naše jednání: bez téhle opory se&nbsp;nejjednodušší děje rozpadají do&nbsp;desítek dílčích výkonů, které je&nbsp;třeba všechny zvlášť vybudovat od&nbsp;základů z&nbsp;ničeho a&nbsp;ještě navzájem sladit každý s&nbsp;každým, je&nbsp;nutné promýšlet tisíce možných vztahů, které tu&nbsp;vyvstávají, a&nbsp;tak se&nbsp;z&nbsp;oběda v&nbsp;restauraci nebo z&nbsp;nákupu stává něco, co&nbsp;připomíná Héraklovy práce. Musím dál do&nbsp;druhého města; starý řád už&nbsp;teď není možné vyspravit, vždycky byl děravý, vždycky jím prosvítaly rytmy jakéhosi původnějšího proudění. Všechno svědčí pro to, že&nbsp;ty&nbsp;proudy přitékají z&nbsp;druhého města, mám naději, že&nbsp;se&nbsp;v&nbsp;jeho centru setkám s&nbsp;pramenem, který je&nbsp;počátkem našeho řádu a&nbsp;který jediný by&nbsp;jej mohl obnovit. Nedá se&nbsp;nic dělat, musím do&nbsp;knihovny. Nevím, s&nbsp;jakými nestvůrami se&nbsp;setkám, ale myslím, že&nbsp;to&nbsp;nebude hroznější než život v&nbsp;mém městě. Kromě toho jsem se&nbsp;na&nbsp;cestu dobře připravil.“ Otevřel jsem batoh a&nbsp;ukázal jsem zásoby jídla, vytáhl jsem baterku, zamával jsem nad hlavou mačetou.</span></p>
          <p class="chunk" data-nb-ref-number="5" data-nb-words="37" data-nb-chars="240"><span class="idea" data-nb-ref-number="5" id="idea5" data-nb-words="37" data-nb-chars="240">Vědecký pracovník si&nbsp;povzdechl. „Dobrá, když se&nbsp;nemůžete naobědvat v&nbsp;restauraci, zavedu vás do&nbsp;knihovny. Ale doprovodím vás jenom k&nbsp;hranicím nebezpečné zóny, dál už&nbsp;musíte jít sám. Jestli se&nbsp;nevrátíte, nečekejte, že&nbsp;vás někdo půjde hledat.“</span></p>
          <p class="chunk" data-nb-ref-number="6" data-nb-words="111" data-nb-chars="702"><span class="idea" data-nb-ref-number="6" id="idea6" data-nb-words="111" data-nb-chars="702">Procházeli jsme mezi nekonečnými regály knih, zpočátku jsme šli rovnými a&nbsp;dobře osvětlenými uličkami, podél pečlivě vyrovnaných hřbetů, ale jak jsme pronikali do&nbsp;hloubky knihovny, knihy se&nbsp;začínaly rozpadat, vylézaly z&nbsp;nich otrhané listy, přitom stále ubývalo svítících žárovek, takže jsme chvílemi tápali ve&nbsp;tmě. Došli jsme na&nbsp;místo, kde se&nbsp;křížilo několik cest. Nad rozcestím svítila slabá žárovka; ústí cest, které vedly dál do&nbsp;hloubky knihovny, byla tmavá a&nbsp;vanul z&nbsp;nich těžký pach starého papíru. Můj průvodce se&nbsp;tu&nbsp;zastavil. „Tady už&nbsp;začíná džungle,“ řekl vážně a&nbsp;ukázal k&nbsp;temným ústím uliček mezi regály. „Tady vás opustím. Hodně štěstí, dávejte na&nbsp;sebe pozor.“ Potřásl mi&nbsp;rukou a&nbsp;rychle zmizel.</span></p>
          <p class="chunk" data-nb-ref-number="7" data-nb-words="432" data-nb-chars="2688"><span class="idea" data-nb-ref-number="7" id="idea7" data-nb-words="432" data-nb-chars="2688">Vstoupil jsem do&nbsp;jedné z&nbsp;úzkých uliček. Za&nbsp;chvíli jsem šel ve&nbsp;tmě, ve&nbsp;které místy slabě světélkovaly hnijící knihy. Rozsvítil jsem baterku a&nbsp;nechal jsem kužel jejího světla bloudit po&nbsp;policích. Stránky knih se&nbsp;ve&nbsp;vlhku vlnily a&nbsp;kadeřily, bobtnaly, třepily se&nbsp;a&nbsp;dužnatěly, rozpínaly se&nbsp;a&nbsp;tlačily zevnitř na&nbsp;vazby, roztrhávaly je&nbsp;a&nbsp;draly se&nbsp;děrami ven. Vazby se&nbsp;rozpadávaly, listy z&nbsp;nich vyhřezávaly, visely z&nbsp;knih jako unavené jazyky, padaly na&nbsp;zem, kde se&nbsp;mísily s&nbsp;listy z&nbsp;jiných knih, hnily a&nbsp;vytvářely vysokou vrstvu jakéhosi mokvajícího, světélkujícího a&nbsp;páchnoucího kompostu, kterým jsem se&nbsp;musel prodírat a&nbsp;do kterého jsem občas zapadal po&nbsp;pás. Dřevěné police, na&nbsp;nichž knihy stály, v&nbsp;dusném vlhku praskaly a&nbsp;kroutily se. V&nbsp;hnijících vnitřcích knih, v&nbsp;temných klínech mezi stránkami se&nbsp;uchycovala semena rostlin, která tu&nbsp;ve&nbsp;vlhké tmě pučela, zapouštěla kořínky do&nbsp;papíru a&nbsp;hnala své výhonky k&nbsp;okrajům knihy, kde jejich čilé špice vyrážely ven, někdy se&nbsp;proměňovaly v&nbsp;liány, které visely ve&nbsp;složitých pletencích podél knihoven a&nbsp;ze kterých kapala lepkavá šťáva, jindy se&nbsp;z&nbsp;nich stávaly šlahouny, jež se&nbsp;plazily po&nbsp;policích a&nbsp;násilím pronikaly do&nbsp;jiných knih, tlačily se&nbsp;mezi sevřené stránky a&nbsp;draly se&nbsp;pak ke&nbsp;středu knihy, aby tu&nbsp;zapustily své kořínky. Na&nbsp;některých stvolech vyrůstajících z&nbsp;nitra knih uzrávaly těžké, mdle chutnající plody. To, co&nbsp;v&nbsp;těchto dusných a&nbsp;páchnoucích končinách vyvolávalo největší nevolnost, nebylo vědomí, že&nbsp;tu&nbsp;dochází k&nbsp;zvláštní nahodilé kalamitě, kdy rozbujelá příroda pohlcuje plody lidského ducha, úzkost stoupala spíš z&nbsp;toho, že&nbsp;snová proměna knih v&nbsp;nebezpečnou a&nbsp;lhostejnou vegetaci obnažovala zhoubnou nemoc, skrytě bující v&nbsp;každé knize a&nbsp;v&nbsp;každém znaku vytvořeném člověkem. Četl jsem kdesi, že&nbsp;knihy pojednávají jen o&nbsp;jiných knihách, že&nbsp;znaky poukazují zase k&nbsp;jiným znakům, že&nbsp;kniha nemá nic společného se&nbsp;skutečností, že&nbsp;spíš skutečnost sama je&nbsp;knihou, protože je&nbsp;vytvořena jazykem. Toto učení bylo melancholické v&nbsp;tom, jak nechávalo skutečnost mizet za&nbsp;našimi znaky. Poznání, které vanulo z&nbsp;hnijící knihovny, však bylo daleko temnější: viděl jsem tu, že&nbsp;knihy a&nbsp;znaky naopak zůstávají vrostlé do&nbsp;skutečnosti a&nbsp;ovládané jejími neznámými proudy, že&nbsp;naše označování a&nbsp;sdělování je&nbsp;vsazené do&nbsp;bytí, které označuje samo sebe, své tajné rytmy, a&nbsp;že toto původní označování, tato prvotní temná záře bytí naše významy udržuje při životě a&nbsp;současně neustále hrozí, že&nbsp;je&nbsp;opět pohltí a&nbsp;rozpustí v&nbsp;sobě. V&nbsp;knihovně proměněné v&nbsp;prales jsem si&nbsp;uvědomil, že&nbsp;písmena v&nbsp;rozervaných svazcích i&nbsp;v&nbsp;nové knize na&nbsp;pultě knihkupectví jsou jen jedny ze&nbsp;skvrn, kterými bující bytí zdobí povrchy jsoucen a&nbsp;kterými vyslovuje pouze svůj monotónní a&nbsp;nesrozumitelný šepot.</span></p>
          <p class="chunk" data-nb-ref-number="8" data-nb-words="181" data-nb-chars="1171"><span class="idea" data-nb-ref-number="8" id="idea8" data-nb-words="181" data-nb-chars="1171">V&nbsp;tomto vlhkém světě rozpadajících se&nbsp;tvarů žila různá zvířata: když jsem listoval knihami, setkával jsem se&nbsp;s&nbsp;plochými plži, kteří sídlili mezi stránkami a&nbsp;kteří se&nbsp;jim vzhledem tak přizpůsobili, že&nbsp;bylo velmi obtížné je&nbsp;rozeznat; obvykle jsem plže odhalil až&nbsp;tehdy, když se&nbsp;to, co&nbsp;jsem pokládal za&nbsp;list, při doteku prstu náhle zkroutilo a&nbsp;svíjivým pohybem odplazilo do&nbsp;tmy: stávalo se, že&nbsp;se&nbsp;rozutekla celá zdánlivá kniha, která ve&nbsp;skutečnosti byla jen kolonií k&nbsp;sobě přisátých plžů. Zdálo se, že&nbsp;zvířat neustále přibývá; ve&nbsp;skutečnosti jsem se&nbsp;však jen učil rozeznávat mimikry, jehož vinou byla pro mne zvířata zpočátku neviditelná. Toto mimikry bylo často velmi dokonalé, svůj nejskvělejší výkon příroda předvedla na&nbsp;těle velkých čolků: černé skvrny na&nbsp;jejich bílé kůži vypadaly úplně jako písmena abecedy, takže když čolek ležel na&nbsp;hromadě listů z&nbsp;knih, nebylo ho&nbsp;vůbec vidět. Písmena byla většinou seskupená do&nbsp;nesmyslných spojení, ale někdy dala náhoda vyvstat smysluplnému slovu nebo dokonce kusu věty zatíženému jakýmsi významem: četl jsem na&nbsp;kůži čolků slova „lascivní“, „zblednuvši“, „arbitráž“, na&nbsp;ocase jednoho zvířete jsem zahlédl: „sklo proklelo královnu“.</span></p>
          <p class="chunk" data-nb-ref-number="9" data-nb-words="164" data-nb-chars="1040"><span class="idea" data-nb-ref-number="9" id="idea9" data-nb-words="164" data-nb-chars="1040">Tento čilý život knihovny&nbsp;– puchření a&nbsp;kroucení polic, bobtnání knih, agresivní bujení rostlin, zrání a&nbsp;hnití plodů, hemžení zvířat&nbsp;– měl za&nbsp;následek, že&nbsp;knihovny se&nbsp;jeho nepřetržitým vřením rozrůstaly a&nbsp;nadouvaly, chodby mezi nimi se&nbsp;zužovaly; musel jsem se&nbsp;prodírat úzkými soutěskami a&nbsp;prosekávat si&nbsp;cestu mezi rozbujelými knihami mačetou. Někdy dvě protější řady knih srostly, rozkvetlé knihy a&nbsp;stvoly, které vyrůstaly z&nbsp;jejich vnitřků, se&nbsp;propletly do&nbsp;pevných mostů, jež odolávaly i&nbsp;ranám mačety; pak jsem se&nbsp;musel plazit dlouhými těsnými tunely, které srostlé knihovny zaklenuly: někdy se&nbsp;v&nbsp;tunelu ve&nbsp;světle baterky těsně před mýma očima z&nbsp;bahna vztyčila ohyzdná tvář zvířete s&nbsp;vyceněnými zuby, zvíře vydalo pronikavý skřek a&nbsp;zahryzlo se&nbsp;mi&nbsp;do&nbsp;obličeje, jindy zase nějaké zvíře procházelo tunelem stejným směrem jako já&nbsp;a&nbsp;zřejmě strašně spěchalo, slyšel jsem za&nbsp;sebou netrpělivé funění a&nbsp;chrochtání, zvíře mě&nbsp;kousalo do&nbsp;paty, abych si&nbsp;pospíšil, nakonec mě&nbsp;začalo přelézat a&nbsp;tlačilo mě&nbsp;svou vahou do&nbsp;bahna, stále přitom naštvaně mručíc.</span></p>
          <p class="chunk" data-nb-ref-number="10" data-nb-words="313" data-nb-chars="1938"><span class="idea" data-nb-ref-number="10" id="idea10" data-nb-words="313" data-nb-chars="1938">Jak jsem postupoval do&nbsp;nitra knihovny, stále méně se&nbsp;daly rozeznávat listy knih od&nbsp;listů rostlin, dřevo regálů od&nbsp;kmenů stromů, které tu&nbsp;vyrůstaly z&nbsp;úrodného knižního kompostu, všechno se&nbsp;prostupovalo v&nbsp;džungli, bující a&nbsp;hnijící v&nbsp;nesnesitelném vedru, vlhku a&nbsp;puchu. Došel jsem ke&nbsp;břehu kalné, pomalé řeky, která byla široká asi jako Vltava v&nbsp;Praze. Napadlo mi, že&nbsp;bych si&nbsp;mohl udělat prám; svázal jsem k&nbsp;sobě liánami několik vyvrácený kmenů, které ležely v&nbsp;bahně, a&nbsp;našel jsem kus police, který mi&nbsp;mohl sloužit jako veslo. Spustil jsem prám na&nbsp;vodu a&nbsp;dopádloval jsem doprostřed řeky, pak už&nbsp;jsem se&nbsp;nechal unášet líným proudem, svítil jsem baterkou střídavě na&nbsp;oba břehy, ale v&nbsp;jejím světle se&nbsp;stále zjevovalo jen houští keřů-knihoven sklánějící se&nbsp;nad hladinu a&nbsp;čeřící ji&nbsp;svými povislými větvemi. Čas od&nbsp;času se&nbsp;ozval skřek ptáka nebo výkřik zvířete, do&nbsp;jehož masa se&nbsp;zaryly ostré zuby. Z&nbsp;houštin počaly na&nbsp;obou březích vyvstávat řady vysokých sloupů zvedajících se&nbsp;do&nbsp;tmy a&nbsp;prázdna, ovíjených šlahouny, které se&nbsp;šplhaly nahoru k&nbsp;bohatě zdobeným hlavicím, jež nic nenesly, objevovaly se&nbsp;obvodové zdi budov s&nbsp;propadlými podlažími, budov, v&nbsp;jejichž nitru bujelo neproniknutelné křoví. Zanesl mě&nbsp;proud řeky do&nbsp;nějaké neobývané a&nbsp;zpustlé čtvrti druhého města, nebo jsem se&nbsp;octl mezi ruinami metropole zaniklé říše, ještě starší než město, které jsem hledal? Plul jsem mezi dlouhými fasádami paláců s&nbsp;černými děrami oken, z&nbsp;nichž se&nbsp;tlačily ven keře, míjel jsem rozlehlá náměstí s&nbsp;plevelem vyrůstajícím ve&nbsp;škvírách mezi žulovými deskami, s&nbsp;mohutnými jezdeckými pomníky, rozežíranými kořínky popínavých rostlin, a&nbsp;s&nbsp;kovovými fontánami: v&nbsp;první chvíli jsem si&nbsp;myslel, že&nbsp;v&nbsp;nich teče kalná voda, ale byly to&nbsp;jen husté závoje šlahounů, které vyrůstaly v&nbsp;mísách fontán a&nbsp;přepadávaly přes jejich okraje, nakonec poslední bortící se&nbsp;zeď klesla do&nbsp;křovin, zasvítilo ještě několik osamělých sloupů a&nbsp;potom už&nbsp;břehy vroubilo zase jen nekonečné houští.</span></p>
          <p class="chunk" data-nb-ref-number="11" data-nb-words="88" data-nb-chars="532"><span class="idea" data-nb-ref-number="11" id="idea11" data-nb-words="88" data-nb-chars="532">Uslyšel jsem vzdálený hukot, který stále sílil, proud řeky se&nbsp;začal zrychlovat; pochopil jsem, že&nbsp;mě&nbsp;přitahuje mohutný vodopád, skrytý ve&nbsp;tmě. Ze&nbsp;všech sil jsem pádloval policí, abych dostal prám ke&nbsp;břehu. Hukot padajících vod se&nbsp;změnil v&nbsp;hrozivý řev. Proud stále strhával prám doprostřed řeky, až&nbsp;v&nbsp;poslední chvíli se&nbsp;mi&nbsp;podařilo zachytit se&nbsp;vzdušného kořenu, který vybíhal nad hladinu, a&nbsp;přešplhat po&nbsp;něm na&nbsp;břeh. Prám se&nbsp;všemi mými věcmi odnesla voda, neměl jsem ani baterku, stál jsem bezbranný v&nbsp;naprosté tmě v&nbsp;hloubce džungle.</span></p>
          <p class="chunk" data-nb-ref-number="12" data-nb-words="62" data-nb-chars="366"><span class="idea" data-nb-ref-number="12" id="idea12" data-nb-words="62" data-nb-chars="366">Poslepu jsem sestupoval po&nbsp;strmém zarostlém svahu, prodíral jsem se&nbsp;křovím v&nbsp;ohlušujícím rachotu vod, které se&nbsp;vedle mne řítily ve&nbsp;tmě do&nbsp;hlubiny. Když jsem sešel dolů a&nbsp;ucítil pod nohama písek, jehož úzký pruh odděloval hladinu od&nbsp;houští džungle, padla na&nbsp;mne taková únava, že&nbsp;jsem si&nbsp;lehl na&nbsp;vlhký břeh. Nade mnou burácel neviditelný vodopád. Za&nbsp;chvíli jsem usnul.</span></p>
          <p class="chunk" data-nb-ref-number="13" data-nb-words="46" data-nb-chars="299"><span class="idea" data-nb-ref-number="13" id="idea13" data-nb-words="46" data-nb-chars="299">Když jsem se&nbsp;probudil a&nbsp;otevřel oči, vykřikl jsem úžasem. Džungli na&nbsp;protějším břehu zachvátil požár, oslnivě šlehaly plameny a&nbsp;ozařovaly narudlým světlem řvoucí stěnu padajících vod, vysokou jako desetipatrový dům, přízračné varhany noci. Dlouho jsem stál na&nbsp;břehu a&nbsp;díval se&nbsp;na&nbsp;rudé padající vody.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./druhe_mesto_025.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-vfjOb68TYKwydbA6VoqNahs+Oae7h/iRCJb/5YZHc8w="></script>
  </body>
</html>