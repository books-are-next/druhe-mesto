<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="4 Malostranská kavárna">
    <meta name="apple-mobile-web-app-capable" content="yes">
    <title>4 Malostranská kavárna</title>
    <link rel="stylesheet" href="./style/style.min.css" media="screen" integrity="sha256-1cpg/RYkJEcZJuKsZ8cbs3M2r9kOplEXHcv5iqCbmLE=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Michal Ajvaz: Druhé město">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Druhé město">
    <meta property="og:title" content="Druhé město">
    <meta property="og:type" content="book">
    <meta property="og:book:author" content="Michal Ajvaz">
    <meta property="twitter:title" content="Michal Ajvaz: Druhé město">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./druhe_mesto_007.html">
    <link rel="next" href="./druhe_mesto_009.html">
    <meta name="nb-order" content="4">
    <link rel="self" href="druhe_mesto_008.html">
    <meta name="nb-identifier" content="ajvaz-druhe-mesto-d411a48">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="1915" data-nb-chars="11899">
    <nav role="doc-toc">
      <ul class="plain section">
        <li><a href="druhe_mesto_005.html">1 Kniha ve fialové vazbě</a></li>
        <li><a href="druhe_mesto_006.html">2 V&nbsp;univerzitní knihovně</a></li>
        <li><a href="druhe_mesto_007.html">3 Petřín</a></li>
        <li><a href="druhe_mesto_008.html">4 Malostranská kavárna</a></li>
        <li><a href="druhe_mesto_009.html">5 Zahrady</a></li>
        <li><a href="druhe_mesto_010.html">6 Noční přednáška</a></li>
        <li><a href="druhe_mesto_011.html">7 Slavnost</a></li>
        <li><a href="druhe_mesto_012.html">8 Bistro na Pohořelci</a></li>
        <li><a href="druhe_mesto_013.html">9 Na věži</a></li>
        <li><a href="druhe_mesto_014.html">10 Chlad skel</a></li>
        <li><a href="druhe_mesto_015.html">11 Obchod v&nbsp;Maiselově ulici</a></li>
        <li><a href="druhe_mesto_016.html">12 Let</a></li>
        <li><a href="druhe_mesto_017.html">13 Karlův most</a></li>
        <li><a href="druhe_mesto_018.html">14 Vinárna U&nbsp;Hada</a></li>
        <li><a href="druhe_mesto_019.html">15 Prostěradla</a></li>
        <li><a href="druhe_mesto_020.html">16 Rejnok</a></li>
        <li><a href="druhe_mesto_021.html">17 Ve zdymadle</a></li>
        <li><a href="druhe_mesto_022.html">18 Nádraží</a></li>
        <li><a href="druhe_mesto_023.html">19 Schody</a></li>
        <li><a href="druhe_mesto_024.html">20 Džungle</a></li>
        <li><a href="druhe_mesto_025.html">21 Skalní chrám</a></li>
        <li><a href="druhe_mesto_026.html">22 Odchod</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./druhe_mesto_007.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="3" data-nb-chars="22"><span class="idea" data-nb-ref-number="1" id="idea1" data-nb-words="3" data-nb-chars="22">4 Malostranská kavárna</span></h1>
        <section>
          <p class="chunk" data-nb-ref-number="2" data-nb-words="371" data-nb-chars="2418"><span class="idea" data-nb-ref-number="2" id="idea2" data-nb-words="371" data-nb-chars="2418">Ještě několikrát jsem se&nbsp;vypravil na&nbsp;Petřín, ale okénko v&nbsp;lucerně chrámu teď už&nbsp;bylo vždycky zase zavřené, cloumal jsem jím vší silou, ale nikdy se&nbsp;mi&nbsp;je&nbsp;nepodařilo otevřít. Nosil jsem fialovou knihu neustále u&nbsp;sebe; v&nbsp;tramvaji, ve&nbsp;frontě v&nbsp;obchodu, někdy i&nbsp;na ulici při chůzi jsem ji&nbsp;otvíral a&nbsp;stále znovu jsem zkoumal neznámé znaky. Už&nbsp;jsem rozeznával jednotlivá písmena, ačkoliv jsem nevěděl, jaké zvuky označují: zaráželo mě, že&nbsp;znaků bylo sedmdesát šest, písmo buď muselo rozlišovat zvuky, které my&nbsp;chápeme jako varianty jediné hlásky, anebo označovalo množství zvuků, jež jsou od&nbsp;našich hlásek úplně odlišné. Snažil jsem se&nbsp;představit si&nbsp;tyto zvuky, někdy jsem je&nbsp;zkoušel při chůzi vyslovovat nahlas, kolemjdoucí se&nbsp;za&nbsp;mnou udiveně otáčeli. Uvědomil jsem si&nbsp;přitom, že&nbsp;těch několik hlásek, které používáme, je&nbsp;obklopeno neznámým pralesem zvuků: a&nbsp;protože významy slov temně vyrůstají ze&nbsp;zvukové látky, je&nbsp;tento prales naplněn znepokojivými zárodky jakýchsi přízračných věcí, bytostí a&nbsp;dějů. Proč ti, kteří používají neznámé písmo, cítí takovou potřebu odlišovat graficky zvuky? Je&nbsp;to&nbsp;z&nbsp;radosti nad smyslovým bohatstvím hlasu, která chce text přiblížit partituře, jež by&nbsp;zachycovala životní síly pulsující v&nbsp;jazyce, anebo je&nbsp;přemnožení písmen naopak projevem úzkostného pocitu, že&nbsp;významy, příliš těsně svázané s&nbsp;jedinečnými odstíny zvuku, neustále unikají? Napětí, které vyzařovalo z&nbsp;tvarů písmen, spíše svědčilo o&nbsp;tom, že&nbsp;vyrůstají ze&nbsp;světa úzkosti. Velké množství znaků mohlo být výrazem sklonu k&nbsp;pedantské popisnosti, říkal jsem si, ale také projevem zoufalé touhy přiblížit se&nbsp;prastarému temnému výkřiku, který v&nbsp;řeči sahá do&nbsp;budoucnosti, aby dolehl k&nbsp;sluchu nějakého přicházejícího božstva. Přemýšlel jsem také, co&nbsp;znamenají drobná zkroucená znaménka, jež se&nbsp;vznášela nad některými písmeny: označují délku nebo přízvuk, melodii, gesto nebo grimasu, která má&nbsp;vyslovovaný zvuk doprovázet? Ale třeba právě ty&nbsp;nenápadné obloučky a&nbsp;smyčky nesou hlavní sdělení textu a&nbsp;velká písmena jsou jen ornamentem či&nbsp;matoucím vzkazem, který má&nbsp;oklamat cizince. Anebo jsou titěrná znaménka zbytky staré hieratické řeči, které zůstaly na&nbsp;okraji sdělení jako trosky paláců zaniklé říše na&nbsp;okrajích nových měst&nbsp;– zbytky, jimž dnes rozumí pouze sekta zasvěcených, kteří v&nbsp;knihách čtou jen tento drobný a&nbsp;opomíjený text a&nbsp;snad čekají, až&nbsp;po&nbsp;návratu starých bohů jeho znaky opět vyrostou a&nbsp;zaskví se&nbsp;na&nbsp;průčelích obnovených chrámů.</span></p>
          <p class="chunk" data-nb-ref-number="3" data-nb-words="175" data-nb-chars="1094"><span class="idea" data-nb-ref-number="3" id="idea3" data-nb-words="175" data-nb-chars="1094">Uvědomil jsem si, že&nbsp;to, co&nbsp;vyvolává největší úzkost a&nbsp;neklid, není strnulá existence znaků bez významu, ale spíš překvapivá zkušenost, že&nbsp;nic nemůže být zcela zbaveno vyzařování smyslu, spíš přítomnost podivného významu, který se&nbsp;nad písmeny chvěl jako Eliášův oheň, významu, jenž nebyl ani tak nějakou kuriózní zvláštností ostnatého písma jako smyslem, který proniká všechno, co&nbsp;je, a&nbsp;který se&nbsp;na&nbsp;stránkách knihy ve&nbsp;fialové vazbě stával náhle viditelným, protože nebyl zastřen, jak tomu bývá jindy, významy, na&nbsp;něž jsme zvyklí a&nbsp;jež patrně z&nbsp;tohoto zasutého smyslu, z&nbsp;tohoto prapůvodního sdělení bytí jako z&nbsp;pramene čerpají své tajemství, obnovují v&nbsp;něm svůj život a&nbsp;současně jsou jím tajně rozleptávány a&nbsp;umírají na&nbsp;něj jako na&nbsp;skrytou nemoc. Měl jsem právo říkat, že&nbsp;knize vůbec nerozumím? Ze&nbsp;spleti úzkostí, které vyvstávaly při pohledu na&nbsp;stránky knihy pokryté cizími písmeny, byla nejsilnější a&nbsp;nejpodivnější úzkost vyvěrající z&nbsp;tušení, že&nbsp;není čemu rozumět, nač se&nbsp;ptát, úzkost z&nbsp;pocitu, že&nbsp;na&nbsp;nás tiše a&nbsp;vytrvale číhá jakési hrůzné vítězství, kterého se&nbsp;děsíme víc než největší prohry.</span></p>
          <p class="chunk" data-nb-ref-number="4" data-nb-words="247" data-nb-chars="1548"><span class="idea" data-nb-ref-number="4" id="idea4" data-nb-words="247" data-nb-chars="1548">Seděl jsem v&nbsp;poloprázdné Malostranské kavárně u&nbsp;okna, jímž bylo vidět zasněžené náměstí, před sebou jsem měl otevřenou knihu. Na&nbsp;šedém mramoru stolků se&nbsp;lesklo chladné odpolední světlo. Přicházel nový host: hubený starší muž s&nbsp;roztěkaným pohledem a&nbsp;trhavými pohyby, jedna z&nbsp;osamělých postav, jaké se&nbsp;za&nbsp;odpolední vynořují v&nbsp;kavárnách Malé Strany; když mě&nbsp;míjel, všiml si&nbsp;otevřené knihy: zarazil se, chvíli váhal, jestli má&nbsp;jít dál, ale potom se&nbsp;obezřetně rozhlédl po&nbsp;místnosti, prudce se&nbsp;ke&nbsp;mně sklonil a&nbsp;zeptal se&nbsp;mě, odkud knihu mám. Vysvětlil jsem mu, jak jsem ke&nbsp;knize přišel. Posadil se&nbsp;na&nbsp;okraj prázdné židle naproti mně jako loutka, jejíž provázky spustil vodič příliš rychle, v&nbsp;tomtéž okamžiku se&nbsp;hluboce naklonil přes desku stolu, a&nbsp;stále se&nbsp;neklidně rozhlížeje, říkal mi&nbsp;tichým a&nbsp;naléhavým hlasem: „Radím vám dobře, zbavte se&nbsp;té&nbsp;knihy co&nbsp;nejrychleji. Můžete mi&nbsp;věřit, od&nbsp;doby, co&nbsp;jsem se&nbsp;setkal s&nbsp;těmi prokletými písmeny, bloudím jako zmatený pes smutným světem okrajů a&nbsp;nemám klid. Podívejte se, jak se&nbsp;písmena tváří lstivě a&nbsp;vychytrale! Je&nbsp;to&nbsp;zlá sněť, která pozvolna všechno zachvátí, písmena vydechují jed, který nenápadně a&nbsp;vytrvale rozežírá důvěrně známé věci našeho světa, uvidíte, tvary našich staveb zvětrají v&nbsp;tomto dechu do&nbsp;obrysů barbarských chrámů lesknoucích se&nbsp;odpornou nádherou, zablyští se&nbsp;zapomenuté zlé zlato. Jed rozleptá naše slova a&nbsp;promění je&nbsp;ve&nbsp;staré úzkostné zvuky pralesa, v&nbsp;osamělou hudbu soch. Život se&nbsp;stane málo srozumitelnou rolí v&nbsp;nekonečném představení obscénního mýtu o&nbsp;mladém bohu umírajícím v&nbsp;džungli.“</span></p>
          <p class="chunk" data-nb-ref-number="5" data-nb-words="40" data-nb-chars="217"><span class="idea" data-nb-ref-number="5" id="idea5" data-nb-words="40" data-nb-chars="217">Zatímco mluvil, sunul se&nbsp;na&nbsp;desce stolu po&nbsp;loktech pořád blíž ke&nbsp;mně, takže na&nbsp;ní&nbsp;nakonec skoro ležel. Poprosil jsem ho, aby mi&nbsp;vyprávěl, kde se&nbsp;se&nbsp;záhadným písmem setkal. Trochu se&nbsp;uvolnil a&nbsp;sjel po&nbsp;stole kus zpátky.</span></p>
          <p class="chunk" data-nb-ref-number="6" data-nb-words="81" data-nb-chars="522"><span class="idea" data-nb-ref-number="6" id="idea6" data-nb-words="81" data-nb-chars="522">„Ta strašlivá historie začala v&nbsp;šedesátých letech. Učil jsem tenkrát na&nbsp;právnické fakultě; už&nbsp;za&nbsp;studií jsem začal publikovat články v&nbsp;odborných časopisech, všichni mi&nbsp;prorokovali velkou kariéru. Měl jsem hodnou ženu a&nbsp;dvě malé děti. Nikdy jsem si&nbsp;nic nezačínal se&nbsp;svými žačkami, ale někdy v&nbsp;polovině šedesátých let se&nbsp;v&nbsp;prvním ročníku objevila studentka, jejíž tichá tvář mě&nbsp;nevysvětlitelně a&nbsp;bolestně přitahovala. Připadalo mi, jako by&nbsp;její gesta vyrostla v&nbsp;nějakém neznámém, tajuplném prostoru a&nbsp;dosud v&nbsp;něm utkvívala.“</span></p>
          <p class="chunk" data-nb-ref-number="7" data-nb-words="15" data-nb-chars="90"><span class="idea" data-nb-ref-number="7" id="idea7" data-nb-words="15" data-nb-chars="90">„Jaký to&nbsp;byl prostor?“ zeptal jsem se&nbsp;jej, protože prostory stoupající z&nbsp;gest mě&nbsp;zajímaly.</span></p>
          <p class="chunk" data-nb-ref-number="8" data-nb-words="185" data-nb-chars="1083"><span class="idea" data-nb-ref-number="8" id="idea8" data-nb-words="185" data-nb-chars="1083">„Byly to&nbsp;rozlehlé prázdné sály obložené mramorem. Vždycky nás v&nbsp;ženách lákají prostory, které se&nbsp;vstřebaly do&nbsp;jejich těl, krajiny, kterými prosákly a&nbsp;které při setkání září z&nbsp;jejich pohybů. Kdybych jen býval věděl, jaká temná říše mě&nbsp;k&nbsp;sobě vábí tichým vlněním milovaných rukou… Zdálo se&nbsp;mi, že&nbsp;i&nbsp;jí je&nbsp;dobře v&nbsp;mé přítomnosti. Jednoho dne jsme se&nbsp;potkali na&nbsp;Starém Městě, pozval jsem ji&nbsp;na&nbsp;víno a&nbsp;pak doprovodil domů, vystoupili jsme po&nbsp;tmavých schodech k&nbsp;jejímu bytu. Bydlela v&nbsp;Nerudově ulici, v&nbsp;jednom z&nbsp;těch domů, které se&nbsp;opírají o&nbsp;svah a&nbsp;které překvapují návštěvníka tím, že&nbsp;když vystoupí po&nbsp;úzkém schodišti do&nbsp;nejvyššího poschodí, vyjde odtud zadními dveřmi opět na&nbsp;pevnou půdu. Začal jsem do&nbsp;jejího bytu pravidelně chodit. Udivovalo mě, že&nbsp;žije sama v&nbsp;bytě s&nbsp;několika velkými místnostmi, ale nikdy mi&nbsp;o&nbsp;sobě nic neřekla; mluvili jsme vůbec málo, leželi jsme ve&nbsp;zhasnutém pokoji a&nbsp;poslouchali hlasy z&nbsp;ulice, dívali jsme se&nbsp;na&nbsp;sochy na&nbsp;štítu protějšího paláce, které byly vidět v&nbsp;okně. V&nbsp;dotecích dívky se&nbsp;opět ohlašovala neznámá země, její trávy a&nbsp;listí, tlapky jejích zvířat…“</span></p>
          <p class="chunk" data-nb-ref-number="9" data-nb-words="117" data-nb-chars="681"><span class="idea" data-nb-ref-number="9" id="idea9" data-nb-words="117" data-nb-chars="681">Zaváhal a&nbsp;znovu se&nbsp;neklidně rozhlédl po&nbsp;místnosti, ale v&nbsp;kavárně sedělo jen několik důchodců a&nbsp;studentů a&nbsp;nikdo si&nbsp;nás nevšímal; přesto popolezl po&nbsp;stole o&nbsp;kousek blíž a&nbsp;ještě více ztlumil hlas. „V&nbsp;předsíni jsem chodil kolem bíle nalakovaných a&nbsp;neustále zamčených dveří; nahoře do&nbsp;jejich rámu kdosi vyryl několik divných písmen. Dveře byly na&nbsp;té&nbsp;straně bytu, která byla obrácená ke&nbsp;svahu. Tajemně mě&nbsp;přitahovaly, ale má&nbsp;přítelkyně mi&nbsp;řekla, že&nbsp;je&nbsp;za&nbsp;nimi jen komora se&nbsp;starými krámy. Když jednou seběhla dolů něco koupit, nedalo mi&nbsp;to, sundal jsem s&nbsp;háčku na&nbsp;zdi svazek klíčů a&nbsp;zkoušel jsem, jestli se&nbsp;některý z&nbsp;nich otočí v&nbsp;zámku bílých dveří. Po&nbsp;několika pokusech zámek povolil…“</span></p>
          <p class="chunk" data-nb-ref-number="10" data-nb-words="263" data-nb-chars="1570"><span class="idea" data-nb-ref-number="10" id="idea10" data-nb-words="263" data-nb-chars="1570">V&nbsp;tom okamžiku jsme oba uviděli, jak cupitavými krůčky pospíchá k&nbsp;našemu stolu vrchní v&nbsp;těsné vestě; už&nbsp;z&nbsp;dálky jednou rukou mával na&nbsp;muže, který seděl naproti mně, a&nbsp;druhou pantomimicky předváděl, že&nbsp;jej někdo chce k&nbsp;telefonu. „Nikdo neví, že&nbsp;jsem tady,“ řekl muž znepokojeně, ale vstal a&nbsp;odešel k&nbsp;šatně. Netrpělivě jsem čekal, až&nbsp;se&nbsp;vrátí a&nbsp;dokončí svůj příběh. Díval jsem se&nbsp;zatím z&nbsp;okna, v&nbsp;bezvětří se&nbsp;zvolna snášely k&nbsp;zemi velké vločky vlhkého sněhu. Viděl jsem, jak se&nbsp;v&nbsp;ohbí Letenské ulice vynořila zelená tramvaj s&nbsp;vysokou sněhovou pokrývkou na&nbsp;střeše. Tiše dojela ke&nbsp;stanici před okny kavárny a&nbsp;zastavila. Měla stejný tvar jako všechny pražské tramvaje, ale její karoserie byla zřejmě vytesaná z&nbsp;jediného kusu zeleného mramoru; okna byla z&nbsp;tmavého neprůhledného skla. Přední dveře tramvaje se&nbsp;otevřely, vyběhli z&nbsp;nich dva muži s&nbsp;dlouhými kudrnatými plnovousy, v&nbsp;těžkých šedivých kabátech, které jim sahaly až&nbsp;ke&nbsp;kotníkům. V&nbsp;rukou drželi nemocniční nosítka; běželi s&nbsp;vypjatou hrudí, dlouhými, sladěnými skoky, ve&nbsp;kterých bylo cosi baletního. Zmizeli ve&nbsp;dveřích kavárny, ale za&nbsp;chvilku už&nbsp;jsem je&nbsp;zase uviděl venku, pořád běželi svým pravidelným poklusem, na&nbsp;nosítkách teď však ležela bezvládná postava. Nemusel jsem se&nbsp;ani dívat, kdo to&nbsp;je. Jen jednou otevřeš ze&nbsp;zvědavosti zakázané dveře, pomyslel jsem si, a&nbsp;to, co&nbsp;z&nbsp;nich vyleze, se&nbsp;za&nbsp;tebou bude plazit do&nbsp;kaváren, cpát tě&nbsp;na&nbsp;nosítka a&nbsp;běhat s&nbsp;tebou po&nbsp;zasněženém náměstí, od&nbsp;šedesátých let až&nbsp;do&nbsp;dneška. Nosiči vběhli do&nbsp;tramvaje, dveře se&nbsp;za&nbsp;nimi hned zavřely. Tramvaj se&nbsp;dala do&nbsp;pohybu a&nbsp;za chvíli zmizela.</span></p>
          <p class="chunk" data-nb-ref-number="11" data-nb-words="151" data-nb-chars="1032"><span class="idea" data-nb-ref-number="11" id="idea11" data-nb-words="151" data-nb-chars="1032">Vyběhl jsem ven, skočil do&nbsp;jednoho z&nbsp;taxíků, které na&nbsp;parkovišti před kavárnou čekaly na&nbsp;zákazníky, a&nbsp;požádal jsem lhostejného ospalého taxíkáře, aby sledoval zelenou tramvaj. Sníh ještě více zhoustl, narážel v&nbsp;chomáčích na&nbsp;přední sklo taxíku, v&nbsp;lunetách průhledů, neustále obnovovaných rychle kmitajícími stěrači, se&nbsp;přibližovala a&nbsp;zase vzdalovala záď záhadné tramvaje. Zpočátku jela tramvaj po&nbsp;pravidelných trasách, ale když jsme se&nbsp;octli na&nbsp;předměstí, zahnula náhle do&nbsp;příkrých a&nbsp;prázdných ulic, kudy nikdy tramvaje nejezdily, projížděla zvolna podél dlouhých továrních zdí, podél fasád unavených domů ozdobených zasněnými ženskými tvářemi z&nbsp;otlučeného štuku. Na&nbsp;malých balkonech se&nbsp;zčernalými sloupy se&nbsp;vršily hromady starých krámů přikryté igelitem. Vzpomněl jsem si, že&nbsp;jsem si&nbsp;občas na&nbsp;svých dlouhých procházkách po&nbsp;periferii všiml kolejí, nesmyslně zapuštěných do&nbsp;asfaltu zapadlých ulic, nikdy jsem o&nbsp;tom nepřemýšlel, jen mě&nbsp;napadlo, že&nbsp;to&nbsp;jsou asi nějaké tovární spojky, které se&nbsp;už&nbsp;nepoužívají a&nbsp;které zapomněli odstranit.</span></p>
          <p class="chunk" data-nb-ref-number="12" data-nb-words="267" data-nb-chars="1622"><span class="idea" data-nb-ref-number="12" id="idea12" data-nb-words="267" data-nb-chars="1622">Nakonec tramvaj jela vilovou čtvrtí na&nbsp;temeni kopce, mezi oprýskanými domky v&nbsp;hloubce zasněžených zahrad, kde stály pumpy zabalené do&nbsp;starých hadrů a&nbsp;převázané motouzem a&nbsp;rezavé barely se&nbsp;zamrzlou vodou. Přestalo sněžit a&nbsp;na západě se&nbsp;roztrhly mraky, po&nbsp;zdech a&nbsp;po kmenech stromů se&nbsp;rozlilo slabé světlo večerního slunce. Domky a&nbsp;zahrady náhle končily, podél posledních plotů se&nbsp;vinula silnice a&nbsp;za ní&nbsp;začínala sněhová pláň táhnoucí se&nbsp;k&nbsp;černému lesu, k&nbsp;němuž sestupovalo červené slunce, jeho paprsky barvily netknutý sníh pláně na&nbsp;růžovo. Na&nbsp;konci ulice, která vedla k&nbsp;pláni, stál zchátralý jednopatrový dům, nad vchodem do&nbsp;ulice byl na&nbsp;zdi vybledlý, těžko čitelný nápis Hostinec, slepou boční zdí se&nbsp;dům obracel k&nbsp;zasněženému poli. Tramvaj minula hospodu a&nbsp;vjela do&nbsp;neporušeného růžového sněhu pláně, sníh se&nbsp;rozstříkl do&nbsp;stran, jako když se&nbsp;člun spouští na&nbsp;hladinu, sněžný gejzír prozářilo načervenalé světlo. Pomalu se&nbsp;tramvaj vzdalovala k&nbsp;lesu a&nbsp;zanechávala za&nbsp;sebou oblouk hluboké brázdy, zvýrazněný černým stínem, jako rozmáchlý tah tuší na&nbsp;růžovém papíře. Strčil jsem taxíkáři do&nbsp;ruky peníze a&nbsp;vyběhl jsem z&nbsp;vozu. Utíkal jsem za&nbsp;tramvají, ale zapadal jsem do&nbsp;sněhu až&nbsp;po&nbsp;kolena, neměl jsem naději, že&nbsp;bych mohl tramvaj dohonit. Zastavil jsem se&nbsp;a&nbsp;díval se, jak tramvaj zahýbá za&nbsp;tmavý les, pak už&nbsp;byl vidět jen růžový sníh a&nbsp;nehybné stromy, jejichž zubatý stín se&nbsp;ke&nbsp;mně natahoval po&nbsp;pláni, obrátil jsem se&nbsp;a&nbsp;vracel se&nbsp;přes zasněžené pole k&nbsp;městu, k&nbsp;domkům, v&nbsp;jejichž oknech se&nbsp;oslnivě blyštěly poslední paprsky slunce, po&nbsp;silnici projel autobus přijíždějící z&nbsp;vesnice za&nbsp;obzorem, ze&nbsp;zahrad se&nbsp;ozývalo štěkání psa.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./druhe_mesto_009.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-vfjOb68TYKwydbA6VoqNahs+Oae7h/iRCJb/5YZHc8w="></script>
  </body>
</html>