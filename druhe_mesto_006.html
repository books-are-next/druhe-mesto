<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="2 V&nbsp;univerzitní knihovně">
    <meta name="apple-mobile-web-app-capable" content="yes">
    <title>2 V&nbsp;univerzitní knihovně • Druhé město</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./druhe_mesto_005.html">
    <link rel="next" href="./druhe_mesto_007.html">
    <meta name="nb-order" content="2">
    <link rel="self" href="druhe_mesto_006.html">
    <meta name="nb-identifier" content="ajvaz-druhe-mesto-ff0e8e0">
    <meta name="nb-role" content="chapter">
  </head>
  <body data-nb-words="2293" data-nb-chars="14245" class="nb-role-chapter nb-custom-style">
    <nav role="doc-toc">
      <ul class="plain">
        <li><a href="druhe_mesto_005.html">1 Kniha ve fialové vazbě</a></li>
        <li><a href="druhe_mesto_006.html">2 V&nbsp;univerzitní knihovně</a></li>
        <li><a href="druhe_mesto_007.html">3 Petřín</a></li>
        <li><a href="druhe_mesto_008.html">4 Malostranská kavárna</a></li>
        <li><a href="druhe_mesto_009.html">5 Zahrady</a></li>
        <li><a href="druhe_mesto_010.html">6 Noční přednáška</a></li>
        <li><a href="druhe_mesto_011.html">7 Slavnost</a></li>
        <li><a href="druhe_mesto_012.html">8 Bistro na Pohořelci</a></li>
        <li><a href="druhe_mesto_013.html">9 Na věži</a></li>
        <li><a href="druhe_mesto_014.html">10 Chlad skel</a></li>
        <li><a href="druhe_mesto_015.html">11 Obchod v&nbsp;Maiselově ulici</a></li>
        <li><a href="druhe_mesto_016.html">12 Let</a></li>
        <li><a href="druhe_mesto_017.html">13 Karlův most</a></li>
        <li><a href="druhe_mesto_018.html">14 Vinárna U&nbsp;Hada</a></li>
        <li><a href="druhe_mesto_019.html">15 Prostěradla</a></li>
        <li><a href="druhe_mesto_020.html">16 Rejnok</a></li>
        <li><a href="druhe_mesto_021.html">17 Ve zdymadle</a></li>
        <li><a href="druhe_mesto_022.html">18 Nádraží</a></li>
        <li><a href="druhe_mesto_023.html">19 Schody</a></li>
        <li><a href="druhe_mesto_024.html">20 Džungle</a></li>
        <li><a href="druhe_mesto_025.html">21 Skalní chrám</a></li>
        <li><a href="druhe_mesto_026.html">22 Odchod</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./druhe_mesto_005.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="4" data-nb-chars="24"><span class="idea" data-nb-ref-number="1" id="idea1" data-nb-words="4" data-nb-chars="24">2 V&nbsp;univerzitní knihovně</span></h1>
        <p class="chunk" data-nb-ref-number="2" data-nb-words="79" data-nb-chars="487"><span class="idea" data-nb-ref-number="2" id="idea2" data-nb-words="79" data-nb-chars="487">Rozhodl jsem se, že&nbsp;zajdu do&nbsp;univerzitní knihovny a&nbsp;zeptám se&nbsp;na&nbsp;knihu nějakého odborníka. Vědecký pracovník, za&nbsp;kterým mě&nbsp;poslali, sídlil v&nbsp;podkroví, v&nbsp;podlouhlé nízké místnosti, kde v&nbsp;šikmých pruzích světla vířila zrníčka prachu a&nbsp;kde se&nbsp;na&nbsp;stolech a&nbsp;na podlaze tyčily křivé a&nbsp;nejisté sloupy navršených knih. Propletl jsem se&nbsp;stezkou, která se&nbsp;vinula mezi stohy knih chvějícími se&nbsp;v&nbsp;rytmu mých kroků, nad knihami na&nbsp;psacím stole vyplula hladká obtloustlá tvář asi čtyřicetiletého muže.</span></p>
        <p class="chunk" data-nb-ref-number="3" data-nb-words="254" data-nb-chars="1653"><span class="idea" data-nb-ref-number="3" id="idea3" data-nb-words="254" data-nb-chars="1653">Když jsem mu&nbsp;ukázal knihu z&nbsp;antikvariátu, dlouho si&nbsp;ji&nbsp;zamyšleně prohlížel, pak mi&nbsp;ji&nbsp;vrátil a&nbsp;řekl: „Bohužel neumím tohle písmo přečíst a&nbsp;nevím ani, jaký národ je&nbsp;používá. Ale už&nbsp;jsem se&nbsp;s&nbsp;těmi písmeny jednou v&nbsp;životě setkal. Když jsem po&nbsp;skončení fakulty nastoupil do&nbsp;univerzitní knihovny, dostal jsem na&nbsp;starost knihy pocházející z&nbsp;odkazů a&nbsp;pozůstalostí. Jednou na&nbsp;jaře mě&nbsp;poslali, abych prohlédl velkou knihovnu v&nbsp;bytě, jehož majitel zemřel a&nbsp;nezanechal žádného dědice. Řekli mi&nbsp;číslo domu na&nbsp;Smetanově nábřeží a&nbsp;jméno, které jsem měl hledat na&nbsp;dveřích. Šel jsem tam večer po&nbsp;práci. Klíčem, který jsem dostal, jsem si&nbsp;odemkl a&nbsp;vstoupil jsem do&nbsp;prázdného bytu, už&nbsp;v&nbsp;hale na&nbsp;mne zavanul pach jakéhosi zatuchlého přepychu; procházel jsem velkými místnostmi, všude bylo plno titěrných kovových sošek nahých žen, chrtů a&nbsp;koní, všude se&nbsp;povalovaly povadlé polštáře, zplihle visely volány a&nbsp;třásně, krabatily se&nbsp;uvolněné potahy. Stěny jednoho z&nbsp;pokojů byly obložené od&nbsp;podlahy až&nbsp;ke&nbsp;stropu zasklenými knihovnami. V&nbsp;otevřeném okně byla vidět potemnělá petřínská stráň s&nbsp;bílými rozkvetlými stromy, vedle rozhledny právě zapadalo slunce, na&nbsp;sklech knihoven se&nbsp;rozlévalo nafialovělé světlo večerního nebe. V&nbsp;knihovně, která stála u&nbsp;zdi naproti oknu, byl nezasklený tmavý výklenek, do&nbsp;kterého kdosi postavil secesní zrcadlo se&nbsp;zvláštním figurálním podstavcem z&nbsp;kovu: ovál zrcadla držela v&nbsp;natažených rukách rozesmátá, smyslně se&nbsp;protahující žena s&nbsp;rozevlátými kovovými vlasy, trčícími do&nbsp;prostoru, žena seděla obkročmo na&nbsp;ohnutém hřbetě delfína vyskakujícího ze&nbsp;ztuhlé kovové vlny. Vedle zrcadla stála na&nbsp;trojnožce skleněná baňka naplněná průzračnou tekutinou.“</span></p>
        <p class="chunk" data-nb-ref-number="4" data-nb-words="458" data-nb-chars="2875"><span class="idea" data-nb-ref-number="4" id="idea4" data-nb-words="458" data-nb-chars="2875">Vědecký pracovník své vyprávění doprovázel dost rozmáchlou gestikulací, která nebezpečně rozechvívala knižní duny na&nbsp;stole. Když mluvil o&nbsp;ženě na&nbsp;delfínu, pokusil se&nbsp;přibližně předvést její pozici, ale zavadil přitom konečky prstů o&nbsp;sloup knih: sloup se&nbsp;rozkýval, jemně se&nbsp;dotkl sousedních sloupů a&nbsp;probudil také v&nbsp;nich malátný houpavý pohyb; naštěstí se&nbsp;vědci po&nbsp;nějakém čase podařilo ožívající stůl uklidnit. „V&nbsp;posledních paprscích slunce zasvítily pod sklem do&nbsp;přítmí pokoje rubíny vsazené do&nbsp;hřbetu kožené vazby. Když jsem se&nbsp;dotkl skla, zmizelo slunce za&nbsp;Petřínem, bledě zářící knihovna náhle potemněla. Odsunul jsem sklo po&nbsp;mělké drážce a&nbsp;vytáhl jsem knihu posázenou rubíny. V&nbsp;bytě byl vypnutý elektrický proud, a&nbsp;tak jsem se&nbsp;s&nbsp;knihou postavil k&nbsp;otevřenému oknu, abych ještě zachytil poslední světlo dne. Kniha byla sepnutá tepanou kovovou sponou v&nbsp;podobě zkrouceného hada s&nbsp;očima z&nbsp;drahokamů. Přesně v&nbsp;okamžiku, kdy jsem sponu rozevřel, se&nbsp;na&nbsp;tmavém svahu Petřína mezi stromy rozsvítilo jasné zelené světlo. Je&nbsp;to&nbsp;jistě jen náhoda, řekl jsem si, ale když jsem sponu zaklapl, světlo ihned zhaslo. Znovu jsem sponu otevřel a&nbsp;světlo opět zazářilo. Jeho zelený paprsek svítil v&nbsp;šeru pokoje jako skloněné zářící kopí, ve&nbsp;sklech knihoven stojících proti sobě se&nbsp;donekonečna odrážel ve&nbsp;strnulých a&nbsp;matoucích řadách šikmých zelených čar, v&nbsp;hloubce místnosti dopadal do&nbsp;středu oválu zrcadla, které držela kovová kráska na&nbsp;delfínu, odrážel se&nbsp;a&nbsp;procházel přímo prostředkem skleněné baňky, která se&nbsp;rozsvítila jedovatou kovovou září. Zdálo se&nbsp;mi, že&nbsp;se&nbsp;z&nbsp;nádoby ozývá tiché bublání, ale kniha, kterou jsem držel v&nbsp;ruce, mě&nbsp;tak fascinovala, že&nbsp;jsem se&nbsp;o&nbsp;to, co&nbsp;se&nbsp;děje v&nbsp;baňce, nestaral. Ano, díval jsem se&nbsp;na&nbsp;stejná písmena, jaká jsou v&nbsp;knize, kterou jste přinesl. Udiveně jsem obracel stránky s&nbsp;neznámými znaky a&nbsp;nevěnoval jsem pozornost tomu, že&nbsp;se&nbsp;místností šíří nasládlý pach. Zanedlouho se&nbsp;s&nbsp;písmeny začala dít podivná proměna. V&nbsp;jejich liniích stále silněji pulsoval jakýsi proud, písmena se&nbsp;v&nbsp;jeho rytmu rozsvěcela a&nbsp;zhasínala jako řeřavé uhlíky, do&nbsp;kterých někdo pravidelně fouká. Při každém rozsvícení jsem pocítil neznámou a&nbsp;stále se&nbsp;stupňující slast, pulsace se&nbsp;závratně zrychlovala, ale pak všechno rychle pohaslo, na&nbsp;stránkách knihy ležela černá písmena jako odporní mrtví brouci, pocit slasti vystřídalo zhnusení a&nbsp;děs. Uslyšel jsem temné dunění. Podíval jsem se&nbsp;z&nbsp;okna a&nbsp;uviděl jsem za&nbsp;Petřínem přílivovou vlnu tsunami, která byla vysoká asi kilometr. Zvolna se&nbsp;blížila, převalila se&nbsp;přes petřínský svah a&nbsp;zlomila přitom rozhlednu. Zavřel jsem oči a&nbsp;očekával jsem úder strašných vod. Dunění pořád sílilo, najednou však zmlklo. Chvíli jsem stál se&nbsp;zavřenýma očima a&nbsp;naslouchal podivnému mrtvému tichu, potom jsem otevřel oči a&nbsp;uviděl jsem: temná vodní stěna se&nbsp;tyčila, nehybná, na&nbsp;dosah ruky za&nbsp;oknem. Vyklonil jsem se&nbsp;z&nbsp;okna a&nbsp;ponořil jsem prsty do&nbsp;chladné vody.“</span></p>
        <p class="chunk" data-nb-ref-number="5" data-nb-words="494" data-nb-chars="3098"><span class="idea" data-nb-ref-number="5" id="idea5" data-nb-words="494" data-nb-chars="3098">Vědecký pracovník zase předvedl, jak natahoval ruku z&nbsp;okna, a&nbsp;opět přitom rozkýval jeden stoh knih, tentokrát knihy hladce sjely jedna přes druhou, některé protáhlým obloukem sletěly se&nbsp;stolu, v&nbsp;letu přeludně zavířily bílými stránkami a&nbsp;pak s&nbsp;tupým plesknutím dopadly na&nbsp;podlahu. Vědec je&nbsp;tam nechal ležet a&nbsp;pokračoval ve&nbsp;svém vyprávění. „Z&nbsp;vodní stěny vystrčila hlavu velká černá ryba, dlouho se&nbsp;chraplavě smála a&nbsp;pak řekla výsměšným hlasem: ‚Celý život ses snažil zapomenout na&nbsp;to, jak jsi seděl sám uprostřed řad sklopených sedadel ve&nbsp;špinavém kině v&nbsp;zapadlé ulici v&nbsp;Radlicích a&nbsp;díval ses na&nbsp;žurnál, kde ukazovali nějaké záběry z&nbsp;mořského dna, na&nbsp;kterých nad jemným pískem plulo hejno malých lesklých rybiček: náhle se&nbsp;rybičky shlukly a&nbsp;vytvořily pohyblivé sousoší, znázorňující, jak se&nbsp;v&nbsp;nádražní restauraci v&nbsp;Bakově nad Jizerou líbáš s&nbsp;krásnou umělou dívkou (vždycky tě&nbsp;víc přitahovaly umělé ženy, rozněžňovalo tě&nbsp;tikání jejich koleček, když vedle tebe ležely v&nbsp;tichu noci), s&nbsp;dívkou, jež žila&nbsp;– ačkoliv ve&nbsp;svých dlouhých dopisech svému stvořiteli psala, že&nbsp;je&nbsp;na&nbsp;cestě k&nbsp;Isthmu&nbsp;– v&nbsp;nevlídných ubytovnách s&nbsp;českými ďábly, kteří chroupali sušenky a&nbsp;přikyvovali, když jim bezelstně vyprávěla o&nbsp;růžových lampách svítících pod ledem rybníka mezi nočními poli pro budoucí vzpomínání na&nbsp;vzdálených temných hvězdách, ale přitom se&nbsp;tajně domlouvali, že&nbsp;ji&nbsp;rozeberou a&nbsp;sestaví z&nbsp;jejích součástek sochu své Matky, anebo spíš svou Matku samu. Z&nbsp;předsálí kina se&nbsp;ozýval kašel. Bylo to&nbsp;ještě horší, než když jsi jednoho zamračeného listopadového dne procházel opuštěnou návsí jakési vesnice u&nbsp;Prahy a&nbsp;najednou jsi uslyšel z&nbsp;amplionu na&nbsp;sloupu hlas, jenž ironicky předčítal tvou studii o&nbsp;grálu venkovských pošt, která ležela na&nbsp;dně zásuvky tvého psacího stolu a&nbsp;kterou jsi nikdy nikomu nedal číst, protože to&nbsp;byla tvá jediná práce, v&nbsp;níž jsi otevřeně pojmenoval (i s&nbsp;těmi nejhnusnějšími souhláskami, rodícími se&nbsp;z&nbsp;lenivých a&nbsp;neřestných pohybů jazyka ve&nbsp;vlhké tmě úst) to, co&nbsp;čvachtavě vylézá z&nbsp;hluboké jámy uprostřed tvého bytu. Jakýsi chrám svatého Víta, ještě o&nbsp;něco větší než ten na&nbsp;Hradčanech, se&nbsp;pohybuje po&nbsp;Soběslavsku rychlostí 270 km/hod., Isthmos ční nad zářícími hladinami dvou moří. Klavír se&nbsp;proměnil v&nbsp;kraby a&nbsp;rozlezl se&nbsp;po&nbsp;pokoji, ještě nenastal vhodný okamžik k&nbsp;tomu, aby zazněla hudba, ještě ne, bohyně ve&nbsp;stříbrných pouzdrech dosud nepropadly stropem do&nbsp;parlamentu nestvůr. Piktogram se&nbsp;spirálou uprostřed, který je&nbsp;namalovaný tuší na&nbsp;hřbetě čilých klavírních krabů, se&nbsp;vyslovuje zvukem, jenž připomíná kýchnutí v&nbsp;betonovém bunkru a&nbsp;znamená: zapomenutí na&nbsp;vláčné pohyby ruky se&nbsp;zelenými prsteny ve&nbsp;zhasnutém pokoji v&nbsp;domě nad jezerem. (Je mnoho různých Čín, na&nbsp;jejichž okraji žijeme; ve&nbsp;všech pokojích vedlejšího bytu jsou rýžová pole.) Chtěl jsi utéci ze&nbsp;sálu kina, ale všechny dveře byly zamčené; když jsi do&nbsp;nich začal bušit pěstí, přišourala se&nbsp;stará uvaděčka, škvírou mezi křídly dveří ti&nbsp;řekla, s&nbsp;námahou potlačujíc smích, že&nbsp;ve&nbsp;špinavém tmavém sále budeš sedět tisíce let a&nbsp;dívat se&nbsp;pořád dokola na&nbsp;nejtrapnější scény ze&nbsp;svého života předváděné na&nbsp;plátně pohyblivými shluky rybiček.‘</span></p>
        <p class="chunk" data-nb-ref-number="6" data-nb-words="141" data-nb-chars="844"><span class="idea" data-nb-ref-number="6" id="idea6" data-nb-words="141" data-nb-chars="844">Na&nbsp;víc se&nbsp;už&nbsp;nepamatuju. Probudil jsem se&nbsp;až&nbsp;v&nbsp;nemocnici; ukázalo se, že&nbsp;ve&nbsp;skleněné baňce byla chemická látka uvolňující pod vlivem světla určité vlnové délky plyn, který je&nbsp;silnou halucinogenní drogou. Měl jsem štěstí, že&nbsp;sousedé ucítili divný pach a&nbsp;vnikli do&nbsp;bytu; našli mě, jak ležím v&nbsp;bezvědomí na&nbsp;koberci. Lékaři mi&nbsp;řekli, že&nbsp;kdybych vdechoval plyn o&nbsp;něco déle, už&nbsp;bych se&nbsp;nikdy neprobudil ze&nbsp;zlých snů, žil bych v&nbsp;Praze neustále ohrožované vlnami tsunami, které vyvstávají za&nbsp;Petřínem a&nbsp;za Hradčanami, spílaly by&nbsp;mi&nbsp;černé ryby. Kniha posázená rubíny z&nbsp;pokoje zmizela a&nbsp;nikdy se&nbsp;nenašla. Až&nbsp;do&nbsp;dnešního dne jsem se&nbsp;nikdy nesetkal s&nbsp;knihou, která by&nbsp;byla tištěná stejnými písmeny. Ale písmena jsem uviděl ještě jednou: byla vyrytá do&nbsp;zdi pisoáru v&nbsp;hospodě ve&nbsp;Starém Městě pod Landštejnem, vedle kresby chobotnice rdousící chapadly tygra.“</span></p>
        <p class="chunk" data-nb-ref-number="7" data-nb-words="47" data-nb-chars="285"><span class="idea" data-nb-ref-number="7" id="idea7" data-nb-words="47" data-nb-chars="285">Nějaký čas jsme oba mlčeli; pokoušel se&nbsp;roztržitýma rukama utišit vlnění knih na&nbsp;stole, ale jeho dotyky stále více knihy zneklidňovaly, nakonec to&nbsp;vzdal, seděl mlčky za&nbsp;stolem a&nbsp;díval se&nbsp;z&nbsp;okna dolů na&nbsp;zasněžené nádvoří. „Nesnažil jste se&nbsp;tajemství knihy vypátrat?“ zeptal jsem se&nbsp;jej.</span></p>
        <p class="chunk" data-nb-ref-number="8" data-nb-words="305" data-nb-chars="1833"><span class="idea" data-nb-ref-number="8" id="idea8" data-nb-words="305" data-nb-chars="1833">„Ale ano, ze&nbsp;začátku jsem se&nbsp;všude na&nbsp;knihu vyptával, kreslil jsem každému písmena, tak jak jsem si&nbsp;je&nbsp;zapamatoval. Nikdo o&nbsp;knize ani o&nbsp;neznámém písmu nic nevěděl, ale skoro každému se&nbsp;vybavila nějaká pozapomenutá událost, podivné setkání, které nečekaně odhalilo jiný prostor, začal o&nbsp;tom vyprávět, ale obvykle se&nbsp;v&nbsp;polovině příběhu zarazil a&nbsp;rychle převedl řeč na&nbsp;něco jiného. Někdo objevil ráno na&nbsp;zvlhlém koberci v&nbsp;obývacím pokoji živou, svíjející se&nbsp;mořskou hvězdici, jiný čekal v&nbsp;noci na&nbsp;malém nádraží na&nbsp;vlak a&nbsp;pak nastoupil do&nbsp;vagonu, jehož vnitřek tvořila studená gotická kaple. Z&nbsp;toho, co&nbsp;jsem slyšel, se&nbsp;ve&nbsp;mně začal rodit pocit, že&nbsp;v&nbsp;naší těsné blízkosti se&nbsp;prostírá nějaký podivný svět. Nevím, jak vypadá a&nbsp;kdo v&nbsp;něm žije, nevím, jaký vztah k&nbsp;nám mají jeho obyvatelé, jestli jsme lhostejní sousedé, jestli náš vymezený prostor je&nbsp;čísi kolonií nebo jestli se&nbsp;za&nbsp;zdmi chystají k&nbsp;válce. V&nbsp;té době jsem také začal pozorněji naslouchat historkám, které v&nbsp;závodní jídelně vyprávěli knihovníci z&nbsp;výpůjční služby a&nbsp;které jsem předtím nebral moc vážně; byly to&nbsp;strašidelné příběhy o&nbsp;setkáních s&nbsp;podivnými tvory v&nbsp;neprozkoumaných divokých koutech knihovny. Nechal jsem se&nbsp;tenkrát poprvé zavést k&nbsp;okrajům těch ponurých končin, díval jsem se&nbsp;do&nbsp;chodeb, které vedly do&nbsp;tmy, a&nbsp;říkal si: hned příští den se&nbsp;vypravím na&nbsp;cestu, dojdu na&nbsp;konec chodby a&nbsp;budu pokračovat pořád dál, ale neustále jsem odchod odkládal, každý den jsem si&nbsp;říkal: nechám to&nbsp;na&nbsp;zítra, až&nbsp;jsem na&nbsp;tajemství knihovny přestal myslet, stejně jako jsem přestal myslet na&nbsp;knihu posázenou rubíny a&nbsp;na zlý smích černé ryby. Dneska chodím kolem okrajů temných oblastí knihovny skoro denně a&nbsp;do zlověstných ústí chodeb se&nbsp;ani nepodívám, nevnímám táhlé vytí, které se&nbsp;ozývá z&nbsp;jejich hloubky. Už&nbsp;necítím potřebu překročit hranici, už&nbsp;je&nbsp;pozdě vydávat se&nbsp;na&nbsp;výzkumné výpravy.“</span></p>
        <p class="chunk" data-nb-ref-number="9" data-nb-words="186" data-nb-chars="1118"><span class="idea" data-nb-ref-number="9" id="idea9" data-nb-words="186" data-nb-chars="1118">Ale já&nbsp;byl dosud plný touhy poznat tajemství světa, ze&nbsp;kterého se&nbsp;vynořila kniha ve&nbsp;fialové vazbě, a&nbsp;vyprávění vědeckého pracovníka jen podněcovalo mou netrpělivost, chytil jsem ho&nbsp;za&nbsp;rukáv pláště a&nbsp;naléhal jsem na&nbsp;něj: „Ne, není pozdě, právě teď je&nbsp;pravý čas, je&nbsp;doba prohry a&nbsp;smíření s&nbsp;osudem, z&nbsp;něhož se&nbsp;rodí odhodlání, a&nbsp;sníh, který všude leží, je&nbsp;už&nbsp;skoro začátkem neskutečného, také on&nbsp;nás vyzývá k&nbsp;odchodu, jistě na&nbsp;něm najdeme plno stop fantastických bytostí, stop, které nás zavedou k&nbsp;tajným doupatům v&nbsp;hlubinách města, nechte všechno být a&nbsp;pojďte se&nbsp;mnou, vydáme se&nbsp;na&nbsp;výpravu společně. Uvidíte, že&nbsp;objevíme vzácné šperky a&nbsp;skvělé nestvůry. A&nbsp;co je&nbsp;nejdůležitější: tuším, že&nbsp;tam za&nbsp;hranicí je&nbsp;ukryté tajemství našeho světa, doopravdy žít budeme moci až&nbsp;potom, až&nbsp;se&nbsp;vrátíme z&nbsp;druhé strany. Už&nbsp;dříve jsem měl často pocit, že&nbsp;půdorys zvyků, který vytváří náš svět, je&nbsp;jako ornament mozaikové podlahy v&nbsp;Knóssu, jehož strnulé linie prý zachycují dráhy pohybů rituálních tanečníků, maskovaných postav, které už&nbsp;dávno odešly: máme naději, že&nbsp;tam za&nbsp;hranicí konečně uvidíme prvotní tanec, jehož stopou je&nbsp;náš svět.“</span></p>
        <p class="chunk" data-nb-ref-number="10" data-nb-words="117" data-nb-chars="722"><span class="idea" data-nb-ref-number="10" id="idea10" data-nb-words="117" data-nb-chars="722">„Ne, myslím, že&nbsp;nemá smysl odcházet,“ řekl tiše. „Šperky ani nestvůry už&nbsp;mě&nbsp;nelákají. Třeba se&nbsp;za&nbsp;hranicí opravdu skrývá pramen tvarů našeho světa, ale stejně bychom mu&nbsp;nemohli nikdy porozumět, nemohl by&nbsp;pro nás mít žádný smysl. Smysluplné a&nbsp;pochopitelné je&nbsp;pro nás jen to, co&nbsp;se&nbsp;pohybuje v&nbsp;drahách našeho světa, co&nbsp;sleduje linie našeho knósského ornamentu, ať&nbsp;je&nbsp;stopou po&nbsp;tancích vznešených bohů, nebo záznamem o&nbsp;křepčení opilého démona. O&nbsp;prvotním tanci bychom nemohli promluvit, protože řeč selhává před tím, co&nbsp;tu&nbsp;bylo před vznikem ornamentu, prvotní tanec bychom dokonce nemohli ani uvidět, protože vidění je&nbsp;natolik vrostlé do&nbsp;sítě známého smyslu, že&nbsp;to, co&nbsp;se&nbsp;neživí tímto smyslem, by&nbsp;pro nás zůstalo neviditelné.“</span></p>
        <p class="chunk" data-nb-ref-number="11" data-nb-words="22" data-nb-chars="138"><span class="idea" data-nb-ref-number="11" id="idea11" data-nb-words="22" data-nb-chars="138">„Ale co&nbsp;mořská hvězdice na&nbsp;koberci, vagon-kaple, co&nbsp;knihy s&nbsp;tajuplnými písmeny?“ namítl jsem. „S&nbsp;těmi se&nbsp;přece lidé našeho světa setkali.“</span></p>
        <p class="chunk" data-nb-ref-number="12" data-nb-words="186" data-nb-chars="1168"><span class="idea" data-nb-ref-number="12" id="idea12" data-nb-words="186" data-nb-chars="1168">„To jsou jen věci náhodou vyvržené na&nbsp;náš břeh, které jsme na&nbsp;základě falešných podobností s&nbsp;našimi zkušenostmi obalili jakýmsi náhradním významem. Drží nad námi ochrannou ruku starostlivé a&nbsp;lstivé božstvo gramatiky, které zahaluje tváře nestvůr; řekneme: ‚ta věc je&nbsp;záhadná‘ a&nbsp;‚ta událost je&nbsp;tajuplná‘, ale tím už&nbsp;strašnou přítomnost věci a&nbsp;události, jejich černé bytí, s&nbsp;ničím nesouvisející a&nbsp;vzpírající se&nbsp;pohledu, nenápadně oblékáme do&nbsp;adjektiva jako do&nbsp;starého obnošeného obleku, a&nbsp;vykazujeme jim tak místo ve&nbsp;světě. Nedá se&nbsp;nic dělat, ať&nbsp;obrazec na&nbsp;mozaikové podlaze narýsoval kdokoliv, zůstává naším vězením a&nbsp;naším domovem. Je&nbsp;docela možné, že&nbsp;je&nbsp;stopou po&nbsp;odpudivém a&nbsp;strašlivém tanci nějakého šíleného boha, ale i&nbsp;kdybychom se&nbsp;to&nbsp;mohli nějak dozvědět, museli bychom takové šílenství přijmout: pravdivé a&nbsp;smysluplné by&nbsp;pro nás pořád nemohlo být nic jiného než to, co&nbsp;je&nbsp;souvislé ve&nbsp;světě tohoto šílenství. Nestarejte se&nbsp;o&nbsp;podivné knihy, které vám připomínají hranici našeho světa, nemohou vás z&nbsp;něho vyvést ven, mohou jen zevnitř začít rozežírat jeho stavbu. Hranice našeho světa je&nbsp;čára, která má&nbsp;jen jednu stranu, žádná cesta zevnitř ven není a&nbsp;nemůže být.“</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./druhe_mesto_007.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>