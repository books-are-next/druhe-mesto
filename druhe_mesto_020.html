<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="16 Rejnok">
    <meta name="apple-mobile-web-app-capable" content="yes">
    <title>16 Rejnok</title>
    <link rel="stylesheet" href="./style/style.min.css" media="screen" integrity="sha256-hy7VOJQDJ1txYooRvl4ln9Qbor4AYeoD7+SI15/4NjI=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./druhe_mesto_019.html">
    <link rel="next" href="./druhe_mesto_021.html">
    <meta name="nb-order" content="16">
    <link rel="self" href="druhe_mesto_020.html">
    <meta name="nb-identifier" content="ajvaz-druhe-mesto-1251ef0">
    <meta name="nb-role" content="chapter">
  </head>
  <body data-nb-words="1427" data-nb-chars="8650" class="nb-role-chapter nb-custom-style">
    <nav role="doc-toc">
      <ul class="plain section">
        <li><a href="druhe_mesto_005.html">1 Kniha ve fialové vazbě</a></li>
        <li><a href="druhe_mesto_006.html">2 V&nbsp;univerzitní knihovně</a></li>
        <li><a href="druhe_mesto_007.html">3 Petřín</a></li>
        <li><a href="druhe_mesto_008.html">4 Malostranská kavárna</a></li>
        <li><a href="druhe_mesto_009.html">5 Zahrady</a></li>
        <li><a href="druhe_mesto_010.html">6 Noční přednáška</a></li>
        <li><a href="druhe_mesto_011.html">7 Slavnost</a></li>
        <li><a href="druhe_mesto_012.html">8 Bistro na Pohořelci</a></li>
        <li><a href="druhe_mesto_013.html">9 Na věži</a></li>
        <li><a href="druhe_mesto_014.html">10 Chlad skel</a></li>
        <li><a href="druhe_mesto_015.html">11 Obchod v&nbsp;Maiselově ulici</a></li>
        <li><a href="druhe_mesto_016.html">12 Let</a></li>
        <li><a href="druhe_mesto_017.html">13 Karlův most</a></li>
        <li><a href="druhe_mesto_018.html">14 Vinárna U&nbsp;Hada</a></li>
        <li><a href="druhe_mesto_019.html">15 Prostěradla</a></li>
        <li><a href="druhe_mesto_020.html">16 Rejnok</a></li>
        <li><a href="druhe_mesto_021.html">17 Ve zdymadle</a></li>
        <li><a href="druhe_mesto_022.html">18 Nádraží</a></li>
        <li><a href="druhe_mesto_023.html">19 Schody</a></li>
        <li><a href="druhe_mesto_024.html">20 Džungle</a></li>
        <li><a href="druhe_mesto_025.html">21 Skalní chrám</a></li>
        <li><a href="druhe_mesto_026.html">22 Odchod</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./druhe_mesto_019.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="9"><span class="idea" data-nb-ref-number="1" id="idea1" data-nb-words="2" data-nb-chars="9">16 Rejnok</span></h1>
        <p class="chunk" data-nb-ref-number="2" data-nb-words="250" data-nb-chars="1464"><span class="idea" data-nb-ref-number="2" id="idea2" data-nb-words="250" data-nb-chars="1464">Nahmatal jsem ve&nbsp;tmě studenou kliku domovních dveří. Dveře se&nbsp;se&nbsp;skřípáním otevřely, do&nbsp;tmavé chodby vletěl sníh a&nbsp;švihl mě&nbsp;přes tvář. Zjistil jsem, že&nbsp;jsem propojenými vnitřky domů prošel na&nbsp;Anenské náměstí. Odkudsi se&nbsp;ozýval zuřivý štěkot střídající se&nbsp;s&nbsp;kňučením. Rozhlédl jsem se&nbsp;a&nbsp;uviděl jsem, jak před portálem zrušeného kláštera velký pes doráží s&nbsp;vyceněnými zuby na&nbsp;rejnoka, se&nbsp;kterým jsem se&nbsp;už&nbsp;setkal na&nbsp;Staroměstském náměstí a&nbsp;kterému se&nbsp;zřejmě přece jen podařilo přežít rybí slavnost. Rejnok uhýbal na&nbsp;sněhu před psími zuby a&nbsp;bránil se&nbsp;elektrickými ranami. Pokaždé, když pes dostal ránu, zakňučel a&nbsp;uskočil, ale hned se&nbsp;na&nbsp;rybu vrhl znovu. Bylo vidět, že&nbsp;rejnok už&nbsp;je&nbsp;nesmírně unavený a&nbsp;že elektrické rány jsou pořád slabší. Zato pes útočil stále zuřivěji, rejnok už&nbsp;krvácel na&nbsp;několika místech, kde se&nbsp;do&nbsp;jeho tenkého těla zaryly ostré psí zuby; bylo zřejmé, že&nbsp;nerovný boj se&nbsp;chýlí ke&nbsp;konci. Přiběhl jsem k&nbsp;místu zápasu a&nbsp;psa jsem zahnal. Rejnok ležel tiše a&nbsp;vyčerpaně na&nbsp;sněhu a&nbsp;krvácel ze&nbsp;svých ran, jeho oči se&nbsp;na&nbsp;mne dívaly pohledem plným vděčnosti. Pohladil jsem ho&nbsp;po&nbsp;studeném těle. Měl jsem u&nbsp;sebe malou placatou láhev se&nbsp;starou mysliveckou a&nbsp;chtěl jsem dát rejnokovi napít, ale pak jsem dostal lepší nápad. Vytáhl jsem z&nbsp;kapsy lahvičku, ve&nbsp;které byl zbytek létací tekutiny, opatrně jsem rejnoka nadzvedl a&nbsp;přidržel jsem mu&nbsp;lahvičku u&nbsp;úst na&nbsp;spodní straně těla. „Napij se,“ řekl jsem, „to ti&nbsp;udělá dobře.“ Rejnok zelenou tekutinu hltavě vypil.</span></p>
        <p class="chunk" data-nb-ref-number="3" data-nb-words="107" data-nb-chars="609"><span class="idea" data-nb-ref-number="3" id="idea3" data-nb-words="107" data-nb-chars="609">Když lektvar začal působit, rejnok hned svým zvířecím instinktem pochopil, co&nbsp;má&nbsp;dělat. Zavlnil lemem těla, vznesl se, plavným letem obkroužil náměstí ve&nbsp;výšce druhého patra a&nbsp;zase se&nbsp;u&nbsp;mých nohou snesl na&nbsp;sníh. Bylo vidět, že&nbsp;tekutina mu&nbsp;dodala novou sílu, i&nbsp;rány na&nbsp;jeho těle přestaly krvácet. Rejnok však neodlétal, neustále se&nbsp;ke&nbsp;mně vracel, přistál vždy u&nbsp;mých bot a&nbsp;trochu netrpělivě se&nbsp;na&nbsp;mne díval. Zdálo se&nbsp;mi, jako by&nbsp;mě&nbsp;k&nbsp;něčemu vybízel. Náhle jsem pochopil. Opatrně jsem se&nbsp;posadil na&nbsp;jeho plochý hřbet a&nbsp;zkřížil jsem nohy jako Turek. Rejnok radostně zavlnil okraji svého těla a&nbsp;vznesl se&nbsp;se&nbsp;mnou.</span></p>
        <p class="chunk" data-nb-ref-number="4" data-nb-words="132" data-nb-chars="826"><span class="idea" data-nb-ref-number="4" id="idea4" data-nb-words="132" data-nb-chars="826">Opět jsem plul nad městem, ponořeným do&nbsp;tmy, mezi pomalu se&nbsp;snášejícími vločkami sněhu. Noc už&nbsp;odcházela, na&nbsp;ulicích se&nbsp;objevovali první chodci z&nbsp;mé části města. Rejnok začal rozmáchlými oblouky stoupat, za&nbsp;chvíli jsme vpluli do&nbsp;mraků. Vynořili jsme se&nbsp;nad oblaky pod blednoucími hvězdami, rejnok plachtil stále výš, dole se&nbsp;rozprostřelo temné oblačné moře, které se&nbsp;na&nbsp;východě začínalo zjasňovat, za&nbsp;chvíli se&nbsp;na&nbsp;obzoru objevil vršek červeného slunce a&nbsp;jeho paprsky rázem ozářily oblačnou pláň, která zrůžověla, zároveň na&nbsp;růžové vyvstaly černé stíny záhybů pomalu se&nbsp;proměňujících vln. Rejnok zvolna letěl nad růžovým mořem, usadil jsem se&nbsp;pohodlně na&nbsp;jeho hřbetě, odzátkoval jsem starou mysliveckou a&nbsp;popíjel jsem; bylo mi&nbsp;jen líto, že&nbsp;rejnok má&nbsp;obě oči na&nbsp;horní polovině těla a&nbsp;nemůže krásný východ slunce nad mraky vidět.</span></p>
        <p class="chunk" data-nb-ref-number="5" data-nb-words="221" data-nb-chars="1328"><span class="idea" data-nb-ref-number="5" id="idea5" data-nb-words="221" data-nb-chars="1328">Rejnok začal zvolna klesat, letěl teď se&nbsp;mnou ke&nbsp;slunci nízko nad růžovou hladinou oblak a&nbsp;stále nabíral rychlost. Před námi pomalu vystupovaly nad pláň dva oblačné sloupy, z&nbsp;obou se&nbsp;zformovaly sochy bojovníků sedících na&nbsp;koních s&nbsp;kopím v&nbsp;ruce; sochy byly vysoké jako pětipatrový dům a&nbsp;byly obrácené čelem k&nbsp;nám: asi to&nbsp;byly oblačné sochy, o&nbsp;kterých mluvil Alweyřin otec, umělci z&nbsp;druhého města zřejmě znají nějakou technologii, jejíž pomocí dokážou tvořit sochy z&nbsp;par. Obě sochy se&nbsp;pomalu měnily: zatímco levý jezdec se&nbsp;proměnil v&nbsp;jehlan, na&nbsp;jehož hrotech byly připevněny koule&nbsp;– ve&nbsp;stejné těleso, jaké je&nbsp;na&nbsp;srdcové devítce&nbsp;–, pravý jezdec zůstal, ale hlava jeho koně se&nbsp;proměnila v&nbsp;hlavu krásné ženy, která se&nbsp;dívala směrem k&nbsp;nám a&nbsp;zasněně se&nbsp;usmívala. Nakonec se&nbsp;obě oblačné sochy protáhly do&nbsp;výšky a&nbsp;zformovaly se&nbsp;ve&nbsp;dvě vztyčené ruce, z&nbsp;nichž každá držela v&nbsp;křečovitě sevřených prstech naruby obrácenou králičí kožku. (Co tím chtěl neznámý sochař asi vyjádřit?) Rudé slunce zářilo nízko nad obzorem mezi dvěma obříma rukama, které vrhaly stíny přes celou růžovou pláň, rejnok teď letěl neuvěřitelnou rychlostí těsně nad oblaky, mířil přímo mezi ruce, které se&nbsp;přibližovaly a&nbsp;rostly, až&nbsp;jsme proletěli jejich přízračnou branou. Obrátil jsem se&nbsp;a&nbsp;uviděl jsem, jak se&nbsp;za&nbsp;námi zvolna hroutí a&nbsp;klesají zpátky do&nbsp;oblačného moře.</span></p>
        <p class="chunk" data-nb-ref-number="6" data-nb-words="116" data-nb-chars="712"><span class="idea" data-nb-ref-number="6" id="idea6" data-nb-words="116" data-nb-chars="712">Rejnok zmírnil rychlost a&nbsp;začal klesat; létací tekutina už&nbsp;asi přestávala účinkovat. Ponořili jsme se&nbsp;opět do&nbsp;mraků, za&nbsp;chvíli se&nbsp;objevily střechy města, pokryté sněhem. Už&nbsp;nesněžilo, ulice byly plné lidí. Když jsme prolétali okolo ochozu malostranské mostecké věže, zahlédl jsem mezi jeho sloupy šklebící se&nbsp;tvář číšníka, Alweyřina otce, ze&nbsp;stínu se&nbsp;vysunula hlaveň pušky. „Pozor!“ vykřikl jsem, ale to&nbsp;už&nbsp;třeskla rána, rejnok sebou trhl a&nbsp;zakymácel se, z&nbsp;jeho hřbetu vytryskla krev. Z&nbsp;věže se&nbsp;ozval zlomyslný smích. Strmou spirálou klesal rejnok dolů k&nbsp;řece, pár metrů nad Kampou jsem s&nbsp;něho sklouzl a&nbsp;dopadl jsem do&nbsp;závěje sněhu shrabaného k&nbsp;okraji chodníku. Rejnok zmizel pod hladinou řeky a&nbsp;už se&nbsp;nevynořil.</span></p>
        <p class="chunk" data-nb-ref-number="7" data-nb-words="112" data-nb-chars="691"><span class="idea" data-nb-ref-number="7" id="idea7" data-nb-words="112" data-nb-chars="691">Celý den jsem chodil bez cíle po&nbsp;ulicích, odpoledne jsem se&nbsp;octl na&nbsp;vzdáleném předměstí, kde si&nbsp;skupinky dětí hrály na&nbsp;sněhu mezi dlouhými rovnými frontami starých činžáků. Někde nablízku bylo nádraží, ozývalo se&nbsp;houkání lokomotiv a&nbsp;třeskot kovových nárazníků. Sedl jsem si&nbsp;do&nbsp;hospody, z&nbsp;jejíhož okna byl výhled na&nbsp;šedivou tovární zeď táhnoucí se&nbsp;po&nbsp;celé protější straně ulice. Umakartové desky prázdných stolů se&nbsp;leskly tichým světlem, v&nbsp;hospodě seděli nad pivem jen tři tlouštíci a&nbsp;sledovali hokejový zápas na&nbsp;obrazovce barevného televizoru stojícího na&nbsp;polici na&nbsp;zdi. Výčepní seděl s&nbsp;nimi; vstal a&nbsp;přinesl mi&nbsp;pivo, pak si&nbsp;zase přisedl k&nbsp;tlouštíkům a&nbsp;komentoval spolu s&nbsp;nimi hru hokejistů.</span></p>
        <p class="chunk" data-nb-ref-number="8" data-nb-words="193" data-nb-chars="1221"><span class="idea" data-nb-ref-number="8" id="idea8" data-nb-words="193" data-nb-chars="1221">Obrysy televizního obrazu se&nbsp;náhle rozostřily a&nbsp;zdvojily, zvuk zmizel a&nbsp;chvílemi se&nbsp;objevoval nezřetelný signál nějaké jiné stanice. „Už se&nbsp;to&nbsp;zase zlobí, jdi do&nbsp;hajzlu s&nbsp;takovou televizí, Venco. Kdy už&nbsp;to&nbsp;dáš konečně spravit?“ řekl rozmrzele jeden z&nbsp;hostů výčepnímu. Ten se&nbsp;bránil: „Opravář tu&nbsp;byl včera, vůbec neví, co&nbsp;s&nbsp;tím je. Musí tu&nbsp;někde blízko bejt nějakej silnej vysílač, kterej ruší příjem.“ Šel k&nbsp;televizoru a&nbsp;začal do&nbsp;něho bouchat pěstí. Po&nbsp;třetí ráně hokejový stadion úplně zmizel a&nbsp;na obrazovce se&nbsp;objevil ostrý obraz rozlehlého interiéru osvětleného umělým světlem. Ani mě&nbsp;nepřekvapilo, že&nbsp;jsem v&nbsp;něm poznal vnitřek petřínského podzemního chrámu. Sedadla v&nbsp;chrámové lodi byla do&nbsp;posledního místa zaplněná, v&nbsp;uličce mezi dvěma řadami lavic se&nbsp;pohybovaly na&nbsp;pojízdných stojanech televizní kamery ozdobené stejnými křečovitě zkroucenými ornamenty, jaké se&nbsp;plazily po&nbsp;zdech chrámu. Před oltářem stála asi metr a&nbsp;půl vysoká skleněná nádoba, až&nbsp;po&nbsp;okraj naplněná zlatavou tekutinou; zepředu k&nbsp;ní byly přistavené schůdky. Nalevo od&nbsp;nádoby stál číšník v&nbsp;nádherném černém ornátu s&nbsp;růžovými vzory. Napravo sedělo šest dívek, měly na&nbsp;sobě bílá hedvábná roucha s&nbsp;vyšívanými zlatými draky. Poslední z&nbsp;nich byla Alweyra.</span></p>
        <p class="chunk" data-nb-ref-number="9" data-nb-words="209" data-nb-chars="1282"><span class="idea" data-nb-ref-number="9" id="idea9" data-nb-words="209" data-nb-chars="1282">Ozvala se&nbsp;tichá monotónní hudba, připomínající zvuky kapek dopadajících na&nbsp;vodní hladinu. Číšník-velekněz si&nbsp;nasadil rituální čepici, která byla vyrobená z&nbsp;chobotnice, ke&nbsp;koncům chapadel, trčících do&nbsp;výšky a&nbsp;vyztužených zřejmě uvnitř drátem, byly přivázané malé zlaté zvonečky, jejichž cinkání se&nbsp;mísilo do&nbsp;tiché vodní hudby. Tlouštíci se&nbsp;rozesmáli, výčepní se&nbsp;plácal do&nbsp;stehen a&nbsp;křičel: „To je&nbsp;dobrý! Páni, podržte mě!“ Vstala první dívka, odložila plášť&nbsp;– v&nbsp;hospodě všichni ztichli a&nbsp;začali dávat pozor&nbsp;–, nahá vystoupila po&nbsp;schůdkách a&nbsp;sklouzla do&nbsp;nádoby. Ponořila se&nbsp;celá, zmizela pod hladinu asi na&nbsp;čtvrt minuty. Kapalina pomalu přetékala přes okraje nádoby: byl to&nbsp;zřejmě med, byly slyšet pleskavé zvuky, s&nbsp;nimiž jeho kusy dopadaly na&nbsp;chrámovou podlahu. Pak se&nbsp;dívka vynořila, oslepená medem, číšník jí&nbsp;podal ruku a&nbsp;pomohl jí&nbsp;vystoupit z&nbsp;nádoby a&nbsp;sejít po&nbsp;schůdkách. Postavila se&nbsp;strnule k&nbsp;levé straně nádoby, med kapal se&nbsp;slepených vlasů a&nbsp;s&nbsp;celého těla. Do&nbsp;medu sestoupila každá ze&nbsp;šesti dívek; když se&nbsp;jako poslední z&nbsp;nádoby vynořovala Alweyra, objevil se&nbsp;na&nbsp;obrazovce detailní záběr její tváře zalité medem, dýchala ústy, protože měla med v&nbsp;nose, zdálo se&nbsp;mi, že&nbsp;se&nbsp;na&nbsp;mne dívá ale obraz se&nbsp;náhle rozkmital, a&nbsp;když se&nbsp;zastavil, byla na&nbsp;obrazovce ledová plocha s&nbsp;hokejisty.</span></p>
        <p class="chunk" data-nb-ref-number="10" data-nb-words="7" data-nb-chars="41"><span class="idea" data-nb-ref-number="10" id="idea10" data-nb-words="7" data-nb-chars="41">„To je&nbsp;dost,“ zabručel jeden z&nbsp;tlouštíků.</span></p>
        <p class="chunk" data-nb-ref-number="11" data-nb-words="23" data-nb-chars="150"><span class="idea" data-nb-ref-number="11" id="idea11" data-nb-words="23" data-nb-chars="150">„To ale byla zase pitomost,“ komentoval druhý host přenos z&nbsp;podzemního chrámu. „Jako tenkrát, když dávali tu&nbsp;velrybu ve&nbsp;zdymadle u&nbsp;Janáčkova nábřeží.“</span></p>
        <p class="chunk" data-nb-ref-number="12" data-nb-words="24" data-nb-chars="140"><span class="idea" data-nb-ref-number="12" id="idea12" data-nb-words="24" data-nb-chars="140">„Někdy je&nbsp;to&nbsp;docela dobrý,“ hájil výčepní svůj televizor. „Třeba ta&nbsp;groteska, jak ten cvok bojoval na&nbsp;věži se&nbsp;žralokem, to&nbsp;jsme se&nbsp;nasmáli.“</span></p>
        <p class="chunk" data-nb-ref-number="13" data-nb-words="31" data-nb-chars="177"><span class="idea" data-nb-ref-number="13" id="idea13" data-nb-words="31" data-nb-chars="177">Vypil jsem ještě jedno pivo a&nbsp;civěl jsem na&nbsp;hokejový zápas. Podzemní chrám se&nbsp;však už&nbsp;na&nbsp;obrazovce neobjevil. Zaplatil jsem a&nbsp;vyšel na&nbsp;setmělou ulici, kde opět začal padat sníh.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./druhe_mesto_021.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>